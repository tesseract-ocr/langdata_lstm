ဝၼ်းတီႈ 20/08/2021 မိူဝ်ႈၼႆႉယၢမ်းဝၢႆးဝၼ်းမွၵ်ႈ 1 မူင်း သိုၵ်းမၢၼ်ႈလႄႈသိုၵ်းၵဝ်ႈၵၢင်ႉ MNDAA ယိုဝ်းၵၼ်တီႈဝဵင်းပၢင်ႇသၢႆး ၊ ယိုဝ်းၵၼ်ၸမ်ဝဵင်းၼႃႇလႄႈ ထိုင်တီႈၸၢၵ်ႇမၢၵ်ႇၽူင်ႉ တိူဝ်ႉႁိူၼ်းယေးၵူၼ်းဝၢၼ်ႈ။
သိုၵ်းမၢၼ်ႈလႄႈ သိုၵ်းၵဝ်ႈၵၢင်ႉ ယိုဝ်းၵၼ်တီႈပၢင်ႇသၢႆး တိူဝ်ႉၺႃးႁိူၼ်းၵူၼ်းဝၢၼ်ႈၵူၼ်းမိူင်း 
ၵူၼ်းပၢင်ႇသၢႆးၵေႃႉၼိုင်ႈလၢတ်ႈတီႈၽူႈတွႆႇႁွၵ်ႈဝႃႈ -“ ယိုဝ်းၵၼ်ႁိုင်မွၵ်ႈ 45 မိၼိတ်ႉၼႆႉၶႃႈ။
 ၵဝ်ႈၵၢင်ႉပႂ်ႉယိုဝ်းသိုၵ်းမၢၼ်ႈထႅမ်ႁႅင်းသိုၵ်း တၢင်းၶိုၼ်ႈလွႆ ၼၼ်ႉဢေႃႈ။
 သိုၵ်းမၢၼ်ႈ သမ်ႉၶိုၼ်းယူႇတီႈတပ်ႉၶဝ် ၼိူဝ်လွႆ၊ ဢၼ်မီးၾၢႆႇၼိူဝ်ၵွင်းမူး ပၢင်ႇသၢႆးသေ ယိုဝ်းၵွင်ႈလူင် လူင်းမႃး။
 သမ်ႉတူၵ်းၸမ်ဝၢၼ်ႈလႄႈ တိူဝ်ႉသႂ်ႇ ႁိူၼ်းယေးၵူၼ်းဝၢၼ်ႈၶႃႈဢေႃႈ ။
 ၵူၼ်းဝၢၼ်ႈတႄႉ ဢမ်ႇငိၼ်းဝႃႈတိူဝ်ႉမၢတ်ႇၸဵပ်းၼင်ႇၵဝ်ႇၶႃႈ” ဝႃႈၼႆ။
ၼႂ်းဝူင်ႈဝၢင်ႈၼႆႉ သိုၵ်းမၢၼ်ႈလႄႈသိုၵ်းၵဝ်ႈၵၢင်ႉ ၵႆႉယိုဝ်းၵၼ်၊ လႆႈဝႃႈယိုဝ်းၵၼ်ယူႇၵူႈဝၼ်း။
 ယိုဝ်းယိုဝ်းၵိုတ်းၵိုတ်း။
မီးၶၢဝ်ႇဝႃႈ သိုၵ်းၵဝ်ႈၵၢင်ႉၶႂ်ႈလႆႈၶိုၼ်းမိူင်းၵူဝ်းၼႆလႄႈ သိုၵ်းမၢၼ်ႈၸင်ႇထႅမ်ႁႅင်းသိုၵ်းၵူႈဝၼ်း ။
 ၼိုင်ႈဝၼ်းရူတ်ႉၵႃးၾူဝ်ႊဝီႊ 4-5 လမ်း။
 မိူဝ်ႈဝႃး (19/8/2021) ယၢမ်းၵၢင်ၶမ်ႈမွၵ်ႈ 8 မူင်းပၢႆၵေႃႈ ၵူၼ်းမိူင်းႁၼ် သိုၵ်း ၶၢင်မွၵ်ႈ 100 တီႈၼိူဝ်သဵၼ်ႈတၢင်း ၼမ်ႉတဝ်း၊ လႅပ်ႈၶိုၼ်ႈထႅမ်ႁႅင်းသိုၵ်းၵဝ်ႈၵၢင်ႉၼင်ႇၵဝ်ႇ ၵူၼ်းပၢင်ႇသၢႆးလၢတ်ႈၼင်ႇၼႆ။
လိူဝ်ၼၼ်ႉ ၼႂ်ၼႆႉၵေႃႈ မီးၵူၼ်းၸုမ်းၼိုင်ႈ ၶီႇရူတ်ႉၶိူင်ႈလၢႆလၢႆၵၼ်း မႃးပွႆႇမၢၵ်ႇၼႂ်းဝၢင်းပလိၵ်ႈ ပၢင်ႇသၢႆး လွင်ႈမၢတ်ႇၸဵပ်းလူႉတၢႆတႄႉဢမ်ႇမီး ၵူၼ်းပၢင်ႇသၢႆးၼၼ်ႉလၢတ်ႈထႅင်ႈၼင်ႇၼႆ။
“ၼႂ်ၼႆႉၵေႃႈ မီးၵူၼ်းၶီႇရူတ်ႉၶိူင်ႈမႃးသေ ဢဝ်မၢပ်ႇပွမ်းထိုမ်ႈၶဝ်ႈၼႂ်းဝၢင်း ႁူင်းပလိၵ်ႈပၢင်ႇသၢႆးဢေႃႈ ။
 မၢၵ်ႇၵေႃႈတႅၵ်ႇ။
 ၵူၺ်းဢမ်ႇတိူဝ်ႉၵူၼ်းၼင်ႇၵဝ်ႇၶႃႈ။
 ပလိၵ်ႈမၢၼ်ႈၵေႃႈၶိုၼ်းယူႇၼႂ်းဝၢင်းသေ ယိုဝ်းၸွမ်းလင်ၵူၼ်းၶီႇရူတ်ႉၶိူင်ႈၸိူဝ်းၼၼ်ႉဝႃႈၼႆဢေႃႈ။
 ”- ဝႃႈၼႆ။
ၵူၼ်းၶီႇရူတ်ႉၶိူင်ႈၸုမ်းၼႆႉ ယူႇယူႇၵႆႉဢဝ်ႁႅင်းမႃးပၼ်ႇလဵပ်ႈလွၵ်ႇငိုတ်ႈၸွမ်းႁူင်းပလိၵ်ႈလႄႈ ႁွင်ႈၵၢၼ်လူင်ပွင်ၸိုင်ႈဢၼ်မီးၼႂ်းဝဵင်းပၢင်ႇၶမ်း။
 ပဵၼ်ၽႂ်ၸုမ်းလႂ်ဢမ်ႇႁူႉတႅတ်ႈတေႃးသေတႃႉ ၵူၼ်းပိုၼ်ႉတီႈၵမ်ႈၽွင်ႈလၢမ်းၶၢတ်ႈဝႃႈ လႅပ်ႈပဵၼ်သိုၵ်းၵဝ်ႈၵၢင်ႉၵူၺ်း ဝႃႈၼႆ။
သိုၵ်းမၢၼ်ႈလႄႈသိုၵ်းၵဝ်ႈၵၢင်ႉ MNDAA ဢိၵ်ႇၸုမ်းဢူၺ်းလီၼႆႉ တႄႇပိုတ်းယိုဝ်းၵၼ်မႃးၶိုၼ်းႁၢဝ်ႈႁႅင်း တီႈၼႂ်းၸႄႈဝဵင်းပၢင်ႇသၢႆး တင်ႈတႄႇႁူဝ်လိူၼ် ဢေႃးၵတ်ႉသ်ၼႆႉ။
 ၵူၼ်းပိုၼ်ႉတီႈလႆႈပၢႆႈၽေးသိုၵ်း မီးႁိမ်း 1000 ။
 ၵမ်ႈၽွင်ႈပၢႆႈမူၵ်းယုမ်း ၵမ်ႈၽွင်ႈပၢႆႈၵႂႃႇယူႇၸွမ်းပီႈၼွင်ႉ၊ ၵမ်ႈၽွင်ႈပၢႆႈၵႂႃႇယူႇ ႁိမ်းလႅၼ်လိၼ် တီႈယၢၼ်ၵႆပၢင်တိုၵ်း ။
 ယၢမ်းလဵဝ်ၵူၼ်းပၢႆႈၽေးသိုၵ်းယၢပ်ႇၽိုတ်ႇ ၽႃႈယၢင်မုင်းသုမ်ႉသွင်းတႃႇယူႇလွတ်ႈၶၢဝ်းၾူၼ်တူၵ်း။
 ၸိူဝ်းၵႂႃႇယူႇႁိမ်းလႅၼ်လိၼ်ၶႄႇၼၼ်ႉ လူင်ပွင်ၸိုင်ႈၶႄႇ မႃးႁဵတ်းႁူဝ်ႉလႅၼ်လိၼ် တီႈဢၼ်ၸပ်းသႂ်ႇပၢင်သဝ်းၵူၼ်းပၢႆႈၽေးသိုၵ်းၶဝ်ယူႇသဝ်း။လူင်ပွင်ၸိုင်ႈ ၵၢင်ၸူဝ်ႈ NUG တႄႇပွႆႇသဵင်တၢင်းဢွမ်လူမ်း ရေႊတီႊဢူဝ်ႊ မိူဝ်ႈၼႆႉဝၼ်းတီႈ 20/8/2021 တီႈ SW 16 မီႊတႃႊ 17.71 မႅၵ်ႊၵႃႊႁိူတ်ႉသ် ယၢမ်းၵၢင်ၼႂ် 8 မူင်း ၵမ်းၼိုင်ႈလႄႈ ယၢမ်းၵၢင်ၶမ်ႈ 8 မူင်းတေပွႆႇပၼ်ထႅင်ႈၵမ်းၼိုင်ႈ။
ဢွမ်လူမ်း
ၸိုဝ်ႈလၢႆးၵၢၼ်ပွႆႇသဵင် သႂ်ႇဝႆႉဝႃႈ Radio NUG ၼႆသေ တႄႇပွႆႇသဵင်ပၼ်ၵႂႃႇလႄႈ ၵူၼ်းမိူင်းႁူမ်ႈတုမ် ဢွၼ်ၵၼ်သိုဝ်ႉ ဢွမ်လူမ်း ရေႊတီႊဢူဝ်ႊ မႃးတီႉထွမ်ႇ ၊ ထိုင်တီႈၵႃႈၶၼ်ၶၢႆ ဢွမ်လူမ်း သုင်၊ ႁႃသိုဝ်ႉယၢပ်ႇ ဝႃႈၼႆ။
“တင်ႈတႄႇ NUG ပိုၼ်ၽၢဝ်ႇဝႃႈ ထႅင်ႈ 2-3 ဝၼ်းတေတႄႇပွႆႇသဵင် ၼႆၼၼ်ႉယဝ်ႉၶႃႈ ။
 ၵူၼ်းတီႈဝဵင်းတႃႈၵုင်ႈ ဢွၼ်ၵၼ်ၵႂႃႇသိုဝ်ႉ ဢွမ်လူမ်းမႃး။
 ၼႂ်းၵၢတ်ႇ ဢွၼ်ႊလၢႆႊ ၵေႃႈ ဝၢင်းၶၢႆ ၸၢၵ်ႈဢွမ်လူမ်း မႃးဢေႃႈ။
 ၵႃႈဢွမ်လူမ်းၵေႃႈ ပုင်ႈၶိုၼ်ႈသုင်ဢေႃႈ ။
လုၵ်ႈတီႈ 1 လုၵ်ႈ 12000 ပျႃးၼႆႉၶိုၼ်ႈထိုင် 17000 ပျႃးၸိူဝ်းၼႆႉဢေႃႈ။
 ” ၵူၼ်းၼုမ်ႇသႅၼ်းႁုၼ်ႈမႂ်ႇ ဢၼ်ယူႇတႃႈၵုင်ႈလၢတ်ႈ။
ၵူၺ်းၵႃႈ တႃႇတီႉထွမ်ႇလႆႈ သဵင် Radio NUG ၼႆႉသမ်ႉ တၵ်းလႆႈပဵၼ်သႅၼ်း 10 Band Digital Radio ၵူၺ်း ၵူၼ်းၶၢႆဢွမ်လူမ်း လၢတ်ႈၼင်ႇၼႆ။
ၼႂ်းလၢႆးၵၢၼ် Radio NUG ၼၼ်ႉ ပဵၼ်လၢႆးၵၢၼ်- ၶၢဝ်ႇ၊ တႃႇႁႄႉၵင်ႈတၢင်းပဵၼ်ၶူဝ်ႊဝိတ်ႉ၊ လၢႆးၵၢၼ်လိၵ်ႈယိုၼ်ႈထိုင်၊ လၢႆးၵၢၼ်ပၢႆမွၼ်း ၼူၺ်ႇဢူး (ၶၢဝ်းမႆႈ) ၊ လၢႆးၵၢၼ်သဵင် ၵူၼ်း CDM ၊ လၢႆးၵၢၼ်ၽဵင်းၵႂၢမ်းႁႅင်းၸႂ် ၸုမ်းသိုၵ်းၵႅတ်ႇၶႄၵူၼ်းမိူင်း PDF ၸဵမ်ၸိူဝ်းၼႆႉ လႆႈႁူႉၼင်ႇၼႆ။ၾူၼ်တူၵ်းႁႅင်း လိၼ်လွႆၵူၼ်ႇၼႂ်းၵႄႈသဵၼ်ႈတၢင်း မိူင်းငေႃႉ -ၵျွၵ်ႉမႄး လွင်ႈၵႂႃႇမႃး ၶၢင်ႉၶမ် ပိၵ်ႉတၼ်ၵႂႃႇၸူဝ်ႈၵမ်း။
Photo CJ-လိၼ်ၵူၼ်ႇသဵၼ်ႈတၢင်းမိူင်းငေႃႉ ၵျွၵ်ႉမႄး ဝၼ်းတီႈ 18 လႄႈ 19/8/2021
ၾူၼ်တူၵ်း ဝၼ်းတီႈ 18/8/2021 သေ လွႆၵူၼ်ႇပိၵ်ႉၼၢင်သဵၼ်ႈတၢင်း၊ တေႃႇထိုင်ဝၼ်းတီႈ 19 ၾၢႆႇသဵၼ်ႈတၢင်းလႄႈ ၶူဝ် မႃးပၢၵ်ႈ/ၽဵဝ်ႈပၼ်သေ ယၢမ်းဝၢႆးဝၼ်းၵႂႃႇမႃးၶိုၼ်းလႆႈယဝ်ႉသေတႃႉ ပႆႇမီးၵူၼ်းၵႂႃႇမႃးၼမ်။
“ပႆႇမီးၵူၼ်းမိူင်းႁတ်းၵႂႃႇမႃးၶႃႈ။
 တၢင်းၶဝ်ႈမိူင်းငေႃႉၵေႃႈမီး ၵဵတ်ႉ/လၢၼ်ႇ ပႂ်ႉၵူတ်ႇထတ်းထဵတ်ႈထၢမ်။
 ပေႃးပဵၼ်ၵူၼ်းတၢင်ႇတီႈမႃးၼႆ ၶႆႈၶဝ်ႈၵၵ်းတူဝ် 14 ဝၼ်း ၸင်ႇပၼ်ၶဝ်ႈမိူင်းငေႃႉ ၶႃႈဢေႃႈ။
 ၾၢႆႇၼိုင်ႈၵေႃႈ ၼႂ်းဝူင်ႈဝၢင်ႈၼႆႉ ပၢင်တိုၵ်းၵေႃႈၶိုၼ်းႁၢဝ်ႈႁႅင်းမႃးဢေႃႈ ပွတ်းမိူင်းငေႃႉၼႆႉ”  ၵူၼ်း မိူင်းငေႃႉၵေႃႉၼိုင်ႈလၢတ်ႈ ၽူႈတွႆႇႁွၵ်ႈၼင်ႇၼႆ။
သဵၼ်ႈတၢင်းၼႂ်းၵႄႈမိူင်းငေႃႉ-ၵျွၵ်ႉမႄးၼႆႉ ပေႃးၾူၼ်တူၵ်းႁႅင်း/ ထပ်းၵၼ်လၢႆဝၼ်းၼႆ လိၼ်လွႆၵူၼ်ႇၵူႈပီ။
ၵူၼ်းမိူင်းလႆႈၾၢင်ႉလွင်ႈၵႂႃႇမႃး။
ပၢင်တိုၵ်းဢၼ်ပဵၼ်ပွတ်းတေႃႉသၢင်ႇ -မိူင်းငေႃႉၼႆႉ ပဵၼ်သိုၵ်းဢူၺ်းလီပွတ်းႁွင်ႇလႄႈ သိုၵ်းRCSS ပိုတ်းယိုဝ်းၵၼ်။
 ပၢင်တိုၵ်းၼႆႉပဵၼ်ႁၢဝ်ႈႁႅင်းၽွင်းႁူဝ်လိူၼ်ၵျူႊလၢႆႊ။
 ၵူၼ်းဝၢၼ်ႈပၢႆႈၽေးသိုၵ်းမႃးသွၼ်ႈတီႈမိူင်းငေႃႉ ၼပ်ႉႁူဝ်ပၢၵ်ႇ။
 ယၢမ်းလဵဝ် ပွၵ်ႈမိူဝ်းၶိုၼ်းၽွင်ႈယဝ်ႉသေတႃႉ တၢင်းပွတ်းဝၢၼ်ႈၵေႃႈ ယူႇယူႇသဵင်ၵွင်ႈသဵင်မၢၵ်ႇတိုၵ်ႉၵႆႉမေႃးယူႇလႄႈ ဢၼ်ပႆႇႁတ်းမိူဝ်းၶိုၼ်းၵေႃႈတိုၵ်ႉမီး။
တီႈမိူင်းငေႃႉၼႆႉ ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉၵေႃႈမီးၼမ်။
 ၵူၼ်းမိူင်းလႄႈၵူၼ်းပၢႆၽေး လႆႈၾၢင်ႉယူႇၾၢင်ႉၵိၼ်။တီႈဝဵင်းတႃႈၶီႈလဵၵ်း လႅၼ်လိၼ်တႆး-ထႆး ၼႆႉ တၢင်းပဵၼ်ၶူဝ်ႊဝိတ်ႉ 19 လၢမ်းၽႄႈတိတ်းၸပ်းၵၼ်ႁၢဝ်ႈႁႅင်း ၼႂ်းၶၢဝ်းတၢင်းႁိမ်းၸမ် 3 လိူၼ်ၼႆႉၵူၼ်းပဵၼ်ၶူဝ်ႊဝိတ်ႉမီး 2000 ပၢႆ လူႉတၢႆ မီး 50 ပၢႆ ။
Photo- shaneastnewsmandrel ၸုမ်းၸွႆႈထႅမ်လွင်ႈၸဵပ်းမႆႈၶႆႈတၢႆ တႃႈၶီႈလဵၵ်း တိုၵ်ႉဢဝ်တူဝ်တၢႆ ၵူၼ်းပဵၼ်ၶူဝ်ႊဝိတ်ႉ တေၵႂႃႇၽဝ်သၢင်းၵဵဝ်ႇပၼ်  
ၾၢႆႇပၢႆးယူႇလီ ၵူတ်ႇထတ်းထူပ်းႁၼ် ၵူၼ်းၸပ်းတၢင်းပဵၼ် ၼိုင်ႈဝၼ်း မီးၼႂ်းၵႄႈ 30 ထိုင် 60 ၵေႃႉသေ ၵူၼ်းလူႉတၢႆယွၼ်ႉတၢင်းပဵၼ်ၼႆႉ ၼိုင်ႈဝၼ်းမီး 3 ၵေႃႉထိုင် 5 ၵေႃႉ ၵူႈဝၼ်း။
“ၵူၼ်းတႄႉၵႂႃႇမႃး ပိုတ်ႇလၢၼ်ႉၶၢႆၶူဝ်းၶိုၼ်း ၶႆႈဝႃႈမိူၼ်ၵဝ်ႇယဝ်ႉၶႃႈ တီႈတႃႈၶီႈလဵၵ်းၼႆႉ။
 ဢမ်ႇပိုတ်ႇလၢၼ်ႉၵေႃႈသမ်ႉလူဝ်ႇႁႃၵိၼ်လဵင်ႉတွင်ႉၶႃႈလူးၼေႃ။
 ၵွပ်ႈၼႆ ဢၼ်ၸပ်းတၢင်းပဵၼ်ၼႆႉၵေႃႈၵူတ်ႇထတ်းႁၼ်ယူႇၵူႈဝၼ်းဢေႃႈ။
 ၵူၼ်းလုၵ်ႉမိူင်းထႆး မိူင်းလၢဝ်းမႃးၵေႃႈ မီးယူႇတိၵ်းတိၵ်းဢေႃႈ“ ၵူၼ်းတႃႈၶီႈလဵၵ်း ဢၼ်ပိုၼ်ႉႁၢၼ်ႉၶၢႆၶူဝ်းၵေႃႉၼိုင်ႈလၢတ်ႈတီႈၽူႈတွႆႇႁွၵ်ႈၼင်ႇၼႆ။
ၵူၼ်းမိူင်းႁူမ်ႈတုမ်ဢၼ်ၵႂႃႇႁဵတ်းၵၢၼ်တၢင်းမိူင်းထႆး မိူင်းလၢဝ်းၵေႃႈ ပွၵ်ႈႁိူၼ်းၶိုၼ်းမီးယူႇၵူႈဝူင်ႈ ။
 ၾၢႆႇၽွင်းငမ်း ၊ၾၢႆႇၵႅတ်ႇၵင်ႈၶူဝ်ႊဝိတ်ႉ ႁပ်ႉၶဝ်ႈတႃႈၶီႈလဵၵ်း ၵူတ်ႇထတ်းတၢင်းပဵၼ်သေ ၶိုၼ်းသူင်ႇပွၵ်ႈႁိူၼ်း- ၾၢႆႇၸွႆႈထႅမ်တူင်ႇဝူင်းၵူၼ်း တီႈတႃႈၶီႈလဵၵ်း ပိုၼ်ၽၢဝ်ႇဝႆႉၼင်ႇၼႆ။
“ၵူၼ်းၸပ်းတၢင်းပဵၼ် 2000 ပၢႆ ၼႆႉ ဢမ်ႇၸႂ်ႈၼႂ်းဝဵင်းတႃႈၶီႈလဵၵ်း ၵူၺ်းၶႃႈ။
 ပဵၼ်တၢင်းဝၢၼ်ႈ ၽွင်ႈ ၊ တၢင်းမိူင်းၽူင်း တႃႈလိူဝ်ႇ ၽွင်ႈ ၊ ၵူၼ်းတၢႆၵေႃႈ တေပဵၼ်ၵူၼ်းဢႃယုသုင်။
 ႁႅင်းဢွၵ်ႊသီႊၵျိၼ်ႊတူၵ်း ၶႃႈဢေႃႈ။
 ဢွၵ်ႊသီႊၵျိၼ်ႊတႄႉ ၵမ်ႈၼမ် တေသင်ႇဢဝ်တၢင်းလၢႆႇၼႃႈ (မႄႈသၢႆ) ၊ မႄႈၵျၼ်း ပုၼ်ႉမႃးဢေႃႈ။
 ၶဝ်ပၼ်တေႃႉၶဝ်ႈ တေႃႉဢွၵ်ႇယူႇၶႃႈ။
”- ၵူၼ်းၼုမ်ႇၸွႆႈထႅမ်တူင်ႇဝူင်းၵူၼ်း တႃႈၶီႈလဵၵ်း လၢတ်ႈထႅင်ႈၼင်ႇၼႆ။
တွၼ်ႈတႃႇၸွႆႈထႅမ်ႁႅင်းၵၢၼ်ယၢၼ်မိူင်း ပွၵ်ႈႁိူၼ်းၶိုၼ်းတႄႉ ၸဝ်ႈတူၼ်ၶူးဝတ်ႉၵျွင်း ၼၵႃး 2 တူဝ်( ဝတ်ႉသၢႆမိူင်း) လႄႈ ၸဝ်ႈသြႃႇ ဝၸီႇပိၵ်ႉ ၊ ဢိၵ်ႇ ၽူႈၼမ်းၸိၵ်းၸွမ်ၾၢႆႇသိုၵ်းယိုတ်းမိူင်း လႄႈၾၢႆႇၽွင်းငမ်း ၸုမ်းသိုၵ်းယိုတ်းမိူင်းၶဝ် ႁူမ်ႈၵၼ် ၶိုင်ပွင်ၸတ်းၵၢၼ် ၾၢႆႇၽွင်းငမ်းဝဵင်းတႃႈၶီႈလဵၵ်းၵေႃႈပိုၼ်ၽၢဝ်ႇဝႆႉၼင်ႇၼႆ။
ၵူၼ်းပၢႆႈၽေးသိုၵ်းၼႂ်းဝဵင်းပၢင်ႇသၢႆး ၸိုင်ႈတႆးပွတ်းႁွင်ႇ ႁဵတ်းသုမ်ႉသွင်းယူႇသဝ်းႁိမ်းလႅၼ်လိၼ်ၶႄႇလႄႈ ၶႄႇမႃးႁဵတ်းႁူဝ်ႉလွမ်ႉၶႅၼ်ႈလႅၼ်လိၼ်တႃႇႁႄႉၵူၼ်းလၵ်ႉၶဝ်ႈဢွၵ်ႇ။
Photo by MNWM (CJ) -ၶႄႇမႃးလွမ်ႉႁူဝ်ႉၶႅၼ်ႈလႅၼ်လိၼ် တီႈႁိမ်းပၢင်သဝ်းၵူၼ်းပၢႆႈၽေးသိုၵ်း တီႈဝဵင်းပၢင်ႇသၢႆး
ၵူၼ်းပၢႆႈၽေးသိုၵ်းတီႈႁိမ်းလႅၼ်လိၼ်ၼႆႉပဵၼ်ၵူၼ်းဝၢၼ်ႈ 7 ဝၢၼ်ႈဢၼ်ယူႇသဝ်းၼႂ်းဝဵင်းပၢင်ႇသၢႆး။
 ၸိူဝ်းၶဝ်ပၢႆႈၽေးပၢင်တိုၵ်း သိုၵ်းၵဝ်ႈၵၢင်ႉ MNDAA လႄႈသိုၵ်းမၢၼ်ႈ ပိုတ်းယိုဝ်းၵၼ်မိူဝ်ႈ ႁူဝ်လိူၼ်ဢေႃႊၵတ်ႉသ်ၼႆႉမႃး။
သိုၵ်းမၢၼ်ႈ ယိုဝ်းၵွင်ႈၶဝ်ႈၼႂ်း ဝၢၼ်ႈ ဝၢၼ်ႈၾၢႆၵွင်း ဢိူင်ႇၽွင်းသႅင် ဝဵင်းပၢင်ႇသၢႆး၊ ႁိူၼ်းယေး လူႉၵွႆၵႂႃႇ လၢႆလၢႆလင်။
 ၵူၼ်းမိူင်း ၼပ်ႉႁူဝ်ပၢၵ်ႇ ပၢႆႈမူၵ်းထိူၼ်ႇ ၊ ပၢႆႈသုတ်ႉယူႇသဝ်းႁိမ်းလႅၼ်လိၼ် တီႈၵႆဝၢၼ်ႈ။
တေႃႇထိုင်မိူဝ်ႈဝႃးၼႆႉ သိုၵ်းၶႄႇ လွမ်ႉႁူဝ်ႉလႅၼ်လိၼ် တီႈဢၼ်မီးပၢင်သဝ်းၵူၼ်းပၢႆႈၽေး 3 တီႈ ၼႂ်းၸႄႉဝဵင်းပၢင်ႇသၢႆး။
 ႁူဝ်ၵူၼ်းပၢႆႈၽေးမီး 1400 ပၢႆ။
 ႁဵတ်းႁႂ်ႈၵူၼ်းပၢႆႈၽေး ပဵၼ်လွင်ႈသုၵ်ႉယုင်ႈၸႂ် ဝႃႈတေလႆႈၶၢႆႉပၢႆႈထႅင်ႈတီႈလႂ် ၼႆယူႇ- ၵူၼ်းၸွႆႈထႅမ်ၵူၼ်းပၢႆႈၽေးထုင်ႉၼၼ်ႉလၢတ်ႈၼင်ႇၼႆ။
တေႃႇထိုင်ယၢမ်းလဵဝ်သိုၵ်း 2 ၸုမ်းတိုၵ်ႉၶဵင်ႈၶႅင်ၵၼ်ယူႇလႄႈၵူၼ်းပၢႆႈၽေးပႆႇၸၢင်ႈပွၵ်ႈမိူဝ်းတီႈဝၢၼ်ႈၶိုၼ်း။
 ၾၢႆႇၼိုင်ႈၾူၼ်ၵေႃႈတူၵ်းထပ်းၵၼ်ႁႃႇယႂ်ႇ လၢႆဝၼ်းယဝ်ႉလႄႈ ၵူၼ်းပၢႆႈၽေး လူဝ်ႇၽႃႈယၢင်မုင်းသုမ်ႉသွင်းတီႈယူႇ။
ဢၢၼ်ႇၶၢဝ်ႇပၢင်တိုၵ်း သိုၵ်းမၢၼ်ႈလႄႈ MNDAA မိူဝ်ႈႁူဝ်လိူၼ်ဢေႃႊၵတ်ႉသ်ၼႆႉ 
ၵၢတ်ႇဝဵင်းၶူဝ်လမ် ဢၼ်ပိၵ်ႉမႃးလႆႈႁိမ်းၽၢၵ်ႇလိူၼ် သၢဝ်းဝၼ်း ယွၼ်ႉတၢင်းပဵၼ်ၶူဝ်ႊဝိတ်ႉၽႄႈလၢမ်းၼၼ်ႉ ၶိုၼ်းပိုတ်ႇပၼ်ၵူၼ်းမိူင်းမႃးသိုဝ်ႉမႃးၶၢႆ ၶိုၼ်းမိူဝ်ႈၼႆႉဝၼ်းတီႈ 19/8/2021။
Photo Kholum Youth- ၵူၼ်းတိတ်းၶူဝ်ႊဝိတ်ႉ ဢၼ်မႂ်ႇဢမ်ႇမီးယဝ်ႉလႄႈ ၵၢတ်ႇဝဵင်းၶူဝ်လမ် တႄႇပိုတ်ႇၶိုၼ်း ဝၼ်းတီႈ 19/8/2021 
“ယၢမ်းလဵဝ်တီႈဝဵင်းၶူဝ်လမ် ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ ဢၼ်ၵူတ်ႇထတ်းႁၼ်မႂ်ႇမႂ်ႇ ဢမ်ႇမီးလႆႈဝူင်ႈ သွင်ဝူင်ႈယဝ်ႉလႄႈ ၵၢတ်ႇၵေႃႈၶိုၼ်းတႄႇပိုတ်ႇပၼ်မိူဝ်ႈၼႆႉ ။
 ၵူၺ်းၵႃႈ ဢမ်ႇၵိုၼ်းၶႃႈ။
 ပိူၼ်ႈပႆႇႁတ်းမႃးသိုဝ်ႉၶၢႆၵၼ်ၼမ်။
 တီႈၶူဝ်လမ်ဢမ်ႇမီးၵူၼ်းပဵၼ်ယဝ်ႉၼႆသေတႃႉၵူၼ်းတၢင်ႇဝဵင်း မိူၼ်ၼင်ႇ ၵုၼ်ႁဵင် ၵႃလိ ၸိူဝ်းၼႆႉတႄႉ ဢဝ်ၵူၼ်းပဵၼ်မႃးယူတ်းယႃတူဝ်တီႈႁူင်းယႃလူင်ဝဵင်းၶူဝ်လမ် မီးယူႇၽွင်ႈ ”&#8211; ၵူၼ်းၼုမ်ႇၶူဝ်လမ်လၢတ်ႈၼင်ႇၼႆ ။
ၼွၵ်ႈလိူဝ်ၼၼ်ႉ ရူတ်ႉၵႃး ဢၼ်လုၵ်ႉတၢင်ႇတီႈ တေလတ်းဝဵင်းၶူဝ်လမ် ၵႂႃႇမႃးၼၼ်ႉၵေႃႈ ၾၢႆႇႁႄႉၵင်ႈတၢင်းပဵၼ်ၶူဝ်ႊဝိတ်ႉ ပႆႇပၼ်ၶဝ်ႈဢွၵ်ႇ လတ်းဝဵင်းၶူဝ်လမ်ၵႂႃႇမႃး။
 တိုၵ်ႉၸႂ်ႉတႆႇသဵၼ်တၢင်းၼွၵ်ႈဝဵင်းသေၵႂႃႇမႃးယူႇလႆႈႁူႉၼင်ႇၼႆ။
ၶၢဝ်းတၢင်းပဵၼ်ၶူဝ်ႊဝိတ်ႉ ၽႄႈလၢမ်းမႃးၵမ်းထူၼ်ႈသၢမ်ၼႆႉ ၵူၼ်းမိူင်းၶူဝ်လမ် ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉတင်းမူတ်းမီး 50 ပၢႆ။
 တၢႆယွၼ်ႉတၢင်းပဵၼ်ၼႆႉမီး 2 ၵေႃႉ။
ၵူၼ်းတိတ်းၸပ်းၸိူဝ်းၼၼ်ႉတႄႉယၢမ်းလဵဝ်ၶႅၼ်းၸိုၼ်ႈသေ လူင်းႁူင်းယႃ ပွၵ်ႈမိူဝ်းယူႇႁိူၼ်းမူတ်းယဝ်ႉလႆႈႁူႉၸွမ်း ၾၢႆႇၸွႆႈထႅမ်တူင်ႇဝူင်းၵူၼ်းတီႈၶူဝ်လမ် ၼင်ႇၼႆ။
 ၵူၼ်းပဵၼ်ၶူဝ်ႊဝိတ်ႉ ႁွပ်ႈသၢမ် ၼႂ်းပတ်းပိုၼ်ႉမိူင်းတႆး ၼႂ်းၶၢဝ်းတၢင်း 80 ဝၼ်းၼႆႉ မီးႁိမ်း 25000 ၵေႃႉ။
 ၵူၼ်းတၢႆယွၼ်ႉတၢင်းပဵၼ် မီး ႁိမ်းၸမ် 1000 ၸုမ်းတူင်ႉၼိုင်ၸွႆႈထႅမ်ၵူၼ်းပဵၼ်ၶူဝ်ႊဝိတ်ႉ Covid Operation Team ပိုၼ်ၽၢဝ်ႇဝႆႉၼင်ႇၼႆ။ၵူၼ်းၵျွၵ်ႉမႄး 2 ၵေႃႉပေႃႈလုၵ်ႈ ၵႂႃႇႁႃၼေႃႇသေ ၵႂႃႇယဵပ်ႇၺႃးမၢၵ်ႇမႅင်းၾင်လိၼ် တီႈႁိမ်းဝၢၼ်ႈၼမ်ႉမင်း ဢၼ်ယၢၼ်ၵႆဝဵင်းၵျွၵ်ႉမႄးမွၵ်ႈ 12 လၵ်း ၸၢၵ်ႇမၢၵ်ႇ တႅၵ်ႇတိူဝ်ႉသႂ်ႇမၢတ်ႇၸဵပ်းတင်း 2 ပေႃႈလုၵ်ႈ။
ဢူးဢွင်ႇလေး ဢႃယု 48 ပီလႄႈၵေႃႉပဵၼ်လုၵ်ႈၸၢႆး ပဵၼ်ၸၢႆးလိူၼ် ဢႃယု 24 ပီ ဢၼ်ယဵပ်ႇၺႃးမၢၵ်ႇမႅင်းၾင်လိၼ်တီႈႁိမ်းဝၢၼ်ႈၼမ်ႉမင်း ဝဵင်းၵျွၵ်ႉမႄး မိူဝ်ႈ ဝၼ်းတီႈ 15/8/2021 
“ဝၼ်းတီႈ 15/8/2021 ၵူၼ်းဝၢၼ်ႈၼမ်ႉမင်း သွင်ၵေႃႉပေႃႈလုၵ်ႈ ၵႂႃႇႁႃၼေႃႇသေ ယဵပ်ႇၺႃးမၢၵ်ႇမႅင်းၾင်လိၼ်။
 ပေႃႈမၼ်းမၢတ်ႇၸဵပ်းတီႈၶႃႈလူင် လုၵ်ႈၸၢႆးမၼ်းၺႃးၸၢၵ်ႇမၢၵ်ႇတီႈ ႁူဝ်ၶဝ်ႇ ” ၵူၼ်းႁူႉၸၵ်းၸမ်ၸႂ်ၵၼ်တင်း 2 ၵေႃႉပေႃႈလုၵ်ႈၼၼ်ႉလၢတ်ႈၽူႈတွႆႇႁွၵ်ႈၼင်ႇၼႆ။
ၵေႃႉပဵၼ်ပေႃႈၸိုဝ်ႈႁွင်ႉ ဢူးဢွင်ႇလေး ဢႃယု 48 ပီလႄႈၵေႃႉပဵၼ်လုၵ်ႈၸၢႆး ပဵၼ်ၸၢႆးလိူၼ် ဢႃယု 24 ပီ။
 ပဵၼ်ၵူၼ်းပွၵ်ႉ 8 ၵျွၵ်ႉမႄး။
 ၸဵမ်မိူဝ်ႈၾူၼ်တႄႇသိင်း ၶႃသွင်ၵေႃႉပေႃႈလုၵ်ႈ ၵႂႃႇႁႃၼေႃႇ ႁႃႁဵပ်း ႁိမ်းႁွမ်းၼၼ်ႉၵူႈဝၼ်းဝႃႈၼႆ။
“ဝၼ်းၵွၼ်ႇႁဝ်းၶႃႈၵေႃႈၵႂႃႇႁႃႁဵပ်းႁႃၼေႃႇ တၢင်းၼၼ်ႉယူႇၶႃႈၼႃ။
 ဢမ်ႇၸႂ်ႈႁႃးပေႃႈလုၵ်ႈၵူၺ်းၵႂႃႇၼႆႉ။
 ၵူၼ်းၼႂ်းဝၢၼ်ႈၵေႃႈၵႂႃႇ။
 ၵူၼ်းတၢင်ႇဝၢၼ်ႈၵေႃႈမႃးယဝ်ႉ တၢင်းၼမ်ႉမင်းၼႆႉ။
 ဢိူဝ်ႈဝၼ်းၼၼ်ႉတႄႉလႆႈဝႃႈႁႃးပေႃႈလုၵ်ႈၵၢမ်ႇႁၢႆႉၵႂႃႇဢိူဝ်ႈၼေႃႈ ” ဢူးဢွင်ႇလေး ၵေႃႉယဵပ်ႇၺႃးမၢၵ်ႇၼၼ်ႉလၢတ်ႈတီႈၽူႈတွႆႇႁွၵ်ႈၼင်ႇၼႆ။
ထုင်ႉၼၼ်ႉမီးၸုမ်းယိပ်းၵွင်ႈၵၢင်ႇတူင်ႉၼိုင်ၵႂႃႇမႃးယူႇသဝ်း ၵူႈၸုမ်း။
 ပဵၼ်ၼမ်ႉမိုဝ်းၸုမ်းလႂ်တႄႉဢမ်ႇၸၢင်ႈဝႃႈ မၼ်းၸၢႆးလၢတ်ႈၼင်ႇၼႆ။
ထုင်ႉၼမ်ႉမင်းၼၼ်ႉ မီးၼေႃႇ မီးႁဵပ်းလိူင်ႇလႄႈ ၵူၼ်းဝၢၼ်ႈၵႂႃႇႁႃမႃးၵိၼ်မႃးၶၢႆၵူႈပီ။
 ၵွပ်ႈၼႆလႄႈ ၵူၼ်းႁႃႁဵပ်းၵေႃႈ ထုၵ်ႇလီၾၢင်ႉတူဝ် တႃႇလွတ်ႈၽေးယူႇ ၵူၼ်းဝၢၼ်ႈထုင်ႉၼမ်ႉမင်းလၢတ်ႈ။
“တၢင်း 11 လၵ်း 12 လၵ်း ထုင်ႉဝၢၼ်ႈၼမ်ႉမင်းၼႆႉ ႁဵပ်း ၊ ၼေႃႇ တၢင်းၵိၼ်လိူင်ႇၼႃႇၶႃႈ။
 မိူၼ်ၶၢဝ်းယၢမ်းၼႆႉ ပဵၼ်ၶၢဝ်း ႁဵပ်းလိူင်ႇ။
 ၵူၼ်းဝၢၼ်ႈမႃးႁႃႁဵပ်းပေႃးၵိုၼ်းဢိုၵ်ႉဢိုၵ်ႉၶႃႈယဝ်ႉ။
 တႃႇႁႂ်ႈလွတ်ႈၽေးၼၼ်ႉၵူၼ်းဝၢၼ်ႈၵေႃႈထုၵ်ႇလီၾၢင်ႉယႂ်ႇၼမ်ယူႇဢေႃႈ။
 ” မၼ်းၸၢႆးလၢတ်ႈၼင်ႇၼႆ။
ၼႂ်းလိူၼ်ဢေႃးၵၢတ်ႉသ် ဝၼ်းတီႈ 13 ၼႆႉၵေႃႈ   ၵူၼ်းဝၢၼ်ႈပၢင်မႃႉ ဢၼ်ပၢႆႈၽေးသိုၵ်းမႃးယူႇသဝ်းဝႆႉၼႂ်းဝၢၼ်ႈၼွင်သိမ်ႇ ဢိူင်ႇပၢင်လႅင် ၸႄႈဝဵင်းၵျွၵ်ႉမႄး   ၵႂႃႇႁႃႁဵပ်းႁိမ်းသူၼ်ၼဵင်ႈ ယင်းယဵပ်ႇၺႃးမၢၵ်ႇမႅင်းၾင်လိၼ် တိူဝ်ႉမၢတ်ႇၸဵပ်းႁႅင်း 2 ၵေႃႉ။
ႃႈဢေးၸိင်ႇဢႃယု 40 ပီလႄႈ မၢႆးဢၢႆႈၺီႇ ဢႃယု 31 ပီ ဢၼ်ယဵပ်ႇၺႃးမၢၵ်ႇတီႈႁိမ်းသူၼ်ၼဵင်ႈဝၢၼ်ႈၼွင်သိမ်ႇ ၵျွၵ်ႉမႄး မိူဝ်ႈဝၼ်းတီႈ 13/8/2021 
“ၶဝ်ၵႂႃႇႁႃႁဵပ်းႁိမ်းသူၼ်ၼဵင်ႈၼၼ်ႉၵူၺ်း။
 ၵႂႃႇၶွင်ႉၺႃးသၢႆ  မၢၵ်ႇမႅင်း  သေ မၢၵ်ႇတႅၵ်ႇတိူဝ်ႉသႂ်ႇၶႃ  ။
 ၸိုဝ်ႈႁွင်ႉ ယႃႈဢေးၸိင်ႇဢႃယု 40 ပီလႄႈ မၢႆးဢၢႆႈၺီႇ ဢႃယု 31 ပီ။
  လုၵ်ႈဢွၼ်ႇဢၼ်ၵႂႃႇၸွမ်းၶႃ 4 ၵေႃႉၼၼ်ႉတႄႉ ဢမ်ႇမၢတ်ႇၸဵပ်း   ။
 ၶႃသွင်ၵေႃႉတႄႉ ယၢမ်းလဵဝ်ယူတ်းယႃတူဝ်ဝႆႉတီႈႁူင်းယႃ။
 ” ၽူႈၸၢႆး ဢၼ်ၸွႆႈထႅမ်တႃႇ ၶႃသွင်ၵေႃႉတေလႆႈယူတ်းယႃတူဝ်ၼၼ်ႉလၢတ်ႈတီႈၽူႈတွႆႇႁွၵ်ႈၼင်ႇၼႆ။
မိူဝ်ႈလိူၼ် ၵျူႊလၢႆႊပူၼ်ႉမႃးၵေႃႈ ၽူႈၸၢႆး ၵူၼ်းဝၢၼ်ႈပၢင်လႅင် ဢႃယု 25 ပီ ၵႂႃႇႁႃႁဵပ်း ႁႃၼေႃႇၼင်ႇၵဝ်ႇ ၼၼ်ႉၵေႃႈယဵပ်ႇၺႃး မၢၵ်ႇမႅင်းလႄႈ မၢတ်ႇၸဵပ်းလိူဝ်ႁႅင်း၊ တေႃႇထိုင်ယၢမ်းလဵဝ် ပႆႇပႆတၢင်းလႆႈၶိုၼ်း။
တီႈဝဵင်းၵျွၵ်ႉမႄးၼႆႉ တၢင်းပဵၼ်ၶူဝ်ႊဝိတ်ႉလၢမ်းၽႄႈႁၢဝ်ႈႁႅင်း၊ ႁႃၵိၼ်လဵင်ႉတွင်ႉယၢပ်ႇ။
 ၵွပ်ႈၼႆ လဵၵ်ႉယႂ်ႇၼုမ်ႇထဝ်ႈပႃးၸဵမ်ၵူၼ်းဝဵင်းၵူၼ်းဝၢၼ်ႈ ဢွၼ်ၵၼ်ဢွၵ်ႇႁႃႁဵပ်း ႁႃၼေႃႇမႃးၵိၼ် မႃးၶၢႆ။ၾူၼ်တူၵ်းထႅင်ႈတင်းၶိုၼ်းလႄႈ မိူဝ်ႈၼႆႉဝၼ်းတီႈ 19/8/2021 ၼမ်ႉမၢဝ်းလူၼ်ႉၾင်ႇ ၼွင်းထူမ်ႈ ၸိူဝ်းယူႇၸွမ်းသၢပ်ႇၼမ်ႉမၢဝ်း။
Photo CJ- ၼမ်ႉမၢဝ်းၼွင်းလူၼ်ႉၾင်ႇ ထူမ်ႇၶဝ်ႇပွတ်း 19 ဝၢၼ်ႈ မူႇၸေႊ
ၵူၼ်းၼုမ်ႇမူႇၸေႊ ၵေႃႉၼိုင်ႈလၢတ်ႈဝႃႈ “ ၼႂ်ၼႆႉ ၼမ်ႉမၢဝ်းၼွင်း ထူမ်ႈထိုင်မၢၼ်ႈတိုင်းလူင်ၽၢႆႇၼႃႈ (ၾၢႆႇဝၼ်းတူၵ်း တၢင်းဢိူင်ႇ 19 ဝၢၼ်ႈ) ယဝ်ႉၶႃႈ။
 မိူဝ်ႈဝႃး ၼမ်ႉပူဝ်ႉၼွင်းလႄႈ ၼမ်ႉထူမ်ႈ ပၢင်ႇၶမ်း၊ ၼွင်ယၢင်း။
 ”- ဝႃႈၼႆ။
ၼႂ်ၼႆႉယၢမ်းၸဝ်ႉ ႁၢၼ်ႉတၢင်းၵိၼ် မၢၼ်ႈဢွႆႈ ၼႂ်းဢိူင်ႇ 19 ဝၢၼ်ႈ မူႇၸေႊၵေႃႈၼမ်ႉထူမ်ႈလိူဝ်ႁႅင်း။
 ၾူၼ်တူၵ်းထပ်းၵၼ် 4-5 ဝၼ်းသေဢမ်ႇၵႃး ၾၢႆႇၶေႇသမ်ႉပိုတ်ႇၾၢႆလႄႈ ႁဵတ်းႁႂ်ႈၼမ်ႉထူမ်ႈမူႇၸေႊ ထုင်ႉမၢဝ်းႁႅင်း လႆႈႁူႉၼင်ႇၼႆ။
Photo CJ- ၼမ်ႉပေႃႈ (ၼမ်ႉပူဝ်ႉ) ၼွင်းထူမ်ႈတူင်ႈႁႆႈတူင်ႈၼႃးၵူၼ်းဝၢၼ်ႈပၢင်ႇၶမ်း
“မိူဝ်ႈဝႃး ၾၢႆႇၽွင်းငမ်းတၢင်းမူႇၸေႊၵေႃႈ ၵႂႃႇလၢတ်ႈတီႈ ၾၢႆႇၽွင်းငမ်းပၢင်ႇၶမ်းယူႇဝႃႈ ၶႄႇၶဝ်လၢတ်ႈမႃးဝႃႈတေပိုတ်ႇၾၢႆၼမ်ႉမၢဝ်းလႄႈ တီႈတႅမ်ႇၸိူဝ်းၼၼ်ႉ တေလႆႈမႆႈၸႂ်ၽွင်ႈ ၼႆယူႇၶႃႈဝႃႇ ။
 ”- ၵူၼ်းၼုမ်ႇမူႇၸေႊၼၼ်ႉသိုပ်ႇလၢတ်ႈၼင်ႇၼႆ။
ၼမ်ႉပေႃႈ(ၼမ်ႉပူဝ်ႉ) ၵေႃႈမၢင်တီႈတႄႉလူတ်းယွမ်းလူင်းဢိတ်း ဢီႈယဝ်ႉၵူၺ်းၵႃႈ တူင်ႈႁႆႈတူင်ႈၼႃးၵူၼ်းဝၢၼ်ႈ တႄႉ ၼမ်ႉယင်းပႆႇယွမ်းလူင်း ။
 ၼမ်ႉထူမ်ႈၵၼ်းၼႆႉ ထူမ်ႈဝၢၼ်ႈလႂ်ထႅင်ႈၼႆႉ တိုၵ်ႉသိုၵ်ႇၸွပ်ႇထၢမ်တူၺ်းထႅင်ႈယူႇ။ၾူၼ်တူၵ်းႁႃႇယႂ်ႇထပ်းၵၼ်လၢႆဝၼ်းလႄႈ ၼမ်ႉတူႈၼွင်း၊ သင်ဝႃႈၾူၼ်သိုပ်ႇတူၵ်းထႅင်ႈတႄႉ ၸၢင်ႈလူၼ်ႉၾင်ႇ ၊ ၵူၼ်းယူႇၸွမ်းသၢပ်ႇၼမ်ႉ ၾၢင်ႉယူႇၾၢင်ႉၵိၼ်။
Photo Credit to Axsai- ဝၼ်းတီႈ 18/8/2021 ၼမ်ႉတူႈသုင် တီႈသီႇပေႃႉ 
တီႈဝဵင်းသီႇပေႃႉ ၸိုင်ႈတႆးပွတ်းႁွင်ႇၵေႃႈ  ၼမ်ႉပေႃႈ  ဢၼ်လႆၶဝ်ႈၼမ်ႉတူႈၼၼ်ႉ ၼွင်းလႄႈ မိူဝ်ႈၼႆႉဝၼ်းတီႈ 18/8/2021 ၼမ်ႉတူႈၶိုၼ်ႈသုင်  ။
 ၼႂ်းၶၢဝ်းတၢင်း 3ဝၼ်းၵူၺ်းၼမ်ႉၶိုၼ်ႈသုင်ထိုင်  8 ပေႇ။
 ၶၢဝ်းယၢမ်းၵၢင်ဝၼ်းတဵင်ႈ မီးၵူၼ်းၸၢႆးၵေႃႉၼိုင်ႈ ဢႃယု မွၵ်ႈ 30 ပီ ဢၼ်ယူႇၾင်ႇၼမ်ႉပေႃႈၼၼ်ႉ လႆလွင်ႈၸွမ်းၼမ်ႉပေႃႈ ပေႃးထိုင်ၼမ်ႉတူႈ။
 ၵူၺ်းၵႃႈမၼ်းၸၢႆးမေႃလုၺ်းၼမ်ႉလႄႈ ဢမ်ႇထိုင်တီႈလႆႈတၢႆ ၵူၼ်းသီႇပေႃႉလၢတ်ႈၼင်ႇၼႆ။
ယၢမ်းလဵဝ်ၼမ်ႉတူႈ ပႆႇလူၼ်ႉၾင်ႇ ပႆႇထူမ်ႈလိၼ်သူၼ်ႁႆႈၼႃးလႄႈႁိူၼ်းယေးၵူၼ်းဝၢၼ်ႈသေတႃႉ သင်ဝႃႈၾူၼ်သိုပ်ႇတူၵ်းႁႃႇယႂ်ႇထႅင်ႈၶိုၼ်းၼႆႉၸိုင် ၼမ်ႉၸၢင်ႈထူမ်ႈ၊ ပဵၼ်ဢၼ်လီမႆႈၸႂ် ၵူၼ်းသီႇပေႃႉလၢတ်ႈၼင်ႇၼႆ။
 မိူၼ်ၼၼ်ၼင်ႇၵဝ်ႇ တီႈ ၵျိၼ်ႊသၢၼ်ႊၵျေႃႉ တီႈၽၵ်းတူလႅၼ်လိၼ် မိူင်းမၢၼ်ႈ မိူင်းၶေႇၵေႃႈ ၼမ်ႉထူမ်ႈလႄႈ ရူတ်ႉၵႃးတၢင်ႇၶူဝ်း ဢၼ်မီးၾၢႆႇဝၼ်းတဵင်ႈသေ တေၶဝ်ႈမႃးၶိုၼ်းၼၼ်ႉ ပႆႇၸၢင်ႈၶဝ်ႈ ၸဝ်ႈၵႃးတၢင်ႇၵုၼ်ႇထုင်ႉၼၼ်ႉလၢတ်ႈ။
Photo Credit to  VOM-ၼမ်ႉထူမ်ႈတီႈၽၵ်းတူလႅၼ်လိၼ် ၶႄႇ ၵျိၼ်ႊသၢၼ်းၵျေႃႉ  ဝၼ်းတီႈ 18/8/2021   
ယွၼ်ႉပိူဝ်ႈတၢင်းပဵၼ်ၶူဝ်ႊဝိတ်ႉလၢမ်းၽႄႈသေ ၶႄႇသင်ႇပိၵ်ႉၽၵ်းတူ ၵျိၼ်ႊသၢၼ်ႊၵျေႃႉၸဵမ်မိူဝ်ႈႁူဝ်လိူၼ်ၵျုၼ်ႊ သေတႃႉ ရူတ်ႉၵႃးတၢင်ႇၵုၼ်ႇမိူင်းမၢၼ်ႈ ဢၼ် သႂၢင်းၶွၼ်ႇဝႆႉပဵၼ်တၢင်းၵၢၼ်သေ ၸိူဝ်းၶမ်ဝႆႉၾင်ႇမိူင်းၶႄႇၼၼ်ႉတႄႉ ပၼ်ၶၢမ်ႈလႅၼ်လိၼ်ပွၵ်ႈၶိုၼ်း ၼိုင်ႈဝူင်ႈ 3 ဝၼ်း ၊ ဝၼ်းၸၼ် ဝၼ်းပုတ်ႉလႄႈဝၼ်းသုၵ်း။
မိူဝ်ႈၼႆႉပဵၼ်ဝၼ်းပိုတ်ႇၽၵ်းတူပၼ်ရူတ်ႉၵႃးၶဝ်ႈမိူင်းၶိုၼ်းသေတႃႉ ယွၼ်ႉၼမ်ႉထူမ်ႈတီႈရူတ်ႉၸွတ်ႇၵိုတ်းပႂ်ႉၶဝ်ႈထႅဝ်ၵၼ် ၾင်ႇဝၼ်းတဵင်ႈၼၼ်ႉ ဢမ်ႇၸၢင်ႈ ၶၢမ်ႈ လႅၼ်လိၼ်။
 ၸိူဝ်းတၢင်ႇမႃး ယႃႈယႃလႄႈ ၶူဝ်းလမ်ႇလွင်ႈၵေႃႈ လႆႈ ဢဝ်ႁိူဝ်းၵႂႃႇႁပ်ႉဢဝ်မႃး ၼႆၸုမ်းၸဝ်ႈၵႃးလၢတ်ႈၼင်ႇၼႆ။
ၵူႈပီပူၼ်ႉမႃးၵေႃႈ သင်ဝႃႈ ၾူၼ်တူၵ်းႁႃႇယႂ်ႇၸိုင် မႄႈၼမ်ႉယႂ်ႇၼႂ်းမိူင်းတႆး ၼွင်း ထူမ်ႈတူင်ႈႁႆႈတူင်ႈၼႃး၊ တုမ်ႉတိူဝ်ႉပႃးၸဝ်ႈၵုၼ်ႇၸဝ်ႈၶူဝ်း ဢၼ်ၵႃႉၶၢႆသူင်ႇၶၢမ်ႈလႅၼ်လိၼ် မိူင်းထႆး မိူင်းလၢဝ်း မိူင်းၶႄႇ ။ပီၼႆႉ ၵႃႈၸိူဝ်ႉၽၼ်း ၊ ၵႃႈလိၼ်ပုၺ်မျေႇဢေႃးၸႃႇ၊ ၵႃႈၸၢင်ႈၵူၼ်းႁဵတ်းၵၢၼ် ၶိုၼ်ႈသုင်လႄႈ ၸဝ်ႈႁႆႈၸဝ်ႈၼႃးၼႂ်းၸႄႈဝဵင်းမိူင်းယႆ ၸိုင်ႈတႆးပွတ်းႁွင်ႇ ယၢပ်ႇၽိုတ်ႇတႃႇႁဵတ်းၵၢၼ်ၽုၵ်ႇသွမ်ႈ ။
တူင်ႈၼႃးပွတ်းမိူင်းယႆ 
ၵႃႈၸိူဝ်ႉၽၼ်းၶဝ်ႈၵၢပ်ႇ၊ ထူဝ်ႇလိၼ်၊ ၶဝ်ႈ ၸိူဝ်းၼႆႉ ပုင်ႈၶိုၼ်ႈသုင်လိူဝ်ပီၵၢႆပီဢွၼ် 2 ပုၼ်ႈ၊ ၵႃႈၸၢင်ႈၵူၼ်းႁဵတ်းၵၢၼ်ၵေႃႈ သုင်၊ ၵူၼ်းႁဵတ်းၵၢၼ်ၵေႃႈဢမ်ႇပေႃးလိူင်ႇလႄႈ ၸဝ်ႈသူၼ် ၸဝ်ႈၼႃး မၢင်ၸဝ်ႈ ၼႂ်းၸႄႈဝဵင်းမိူင်းယႆ ထိုင်တီႈလႆႈၵိုတ်းလိုဝ်ႈၵၢၼ်ၽုၵ်ႇသွမ်ႈဝႆႉၸူဝ်ႈၶၢဝ်းဝႃႈၼႆ။
 “ ပီၼႆႉလႆႈဝႃႈယၢပ်ၽိုတ်ႇၶၢၼ်ၸႂ်တႄႉၶႃႈဢေႃႈ။
 ႁဵတ်းၵၢၼ်တႃႇလႆႈၵိၼ်လႆႈယူႇဝႃႇ သႂ်ႇသႂ်ႇမႃး ၼီႈၵူၺ်းဢေႃႈထူမ်ႈႁူဝ်မႃးတိၵ်းတိၵ်းယဝ်ႉ။
 ပီၵၢႆၼႆႉ ၽၼ်းၶဝ်ႈၵၢပ်ႇ ၼိုင်ႈထူင် 35000 ပျႃး ပီၼႆႉ ပဵၼ် 50000 ပျႃး။
 ၵႃႈမျေႇဢေႃးၸႃႇ ၵေႃႈ ပုင်ႈၶိုၼ်ႈသွင်ပုၼ်ႈ။
 ဢမ်ႇၸၢင်ႈႁဵတ်းၵိၼ်ၵၢၼ်ႁႆႈၵၢၼ်သူၼ်ယဝ်ႉၶႃႈ။
”- ၸၢႆးဢွင်ႇၶမ်း ၸဝ်ႈသူၼ်ၶဝ်ႈၵၢပ်ႇ မိူင်းယႆ လၢတ်ႈၽူႈတွႆႇႁွၵ်ႈၼင်ႇၼႆ။
ၵူၼ်းမိူင်းယႆ ႁဵတ်းၵိၼ်ၵၢၼ်ၽုၵ်ႇသွမ်ႈပဵၼ်ပိူင်လူင်။
 ပီၼႆႉ ၵၢၼ်မိူင်း ၊ တၢင်းပဵၼ်ယေႃးၵႃႇမႃးၵဝ်းလႄႈ ၵႃႈၶၼ်ၶိူင်ႈၸႂ်ႉၶူဝ်းသွႆၼႂ်းၵၢၼ်ၽုၵ်ႇသွမ်ႈၵေႃႈ ၵႃႈယႂ်ႇ ၵူႈမဵဝ်းလႄႈ ၸဝ်ႈသူၼ်မၢင်ၸဝ်ႈထိုင်တီႈ ဢမ်ႇထႆသူၼ် ဢမ်ႇဝၢၼ်ႇၵႃႈ ဢမ်ႇၽုၵ်ႇသွမ်ႈသင်ၼႆ ၸၢႆးယွတ်ႈသႅင်မိူင်း ၸဝ်ႈၼႃး တီႈဝၢၼ်ႈၼႃးၶူဝ်ၵေႃႈလၢတ်ႈၼင်ႇၼႆ။
“ပီၼႆႉတႄႉ ၵၢၼ်မိူင်းၵေႃႈ ယုင်ႈ၊ တၢင်းပဵၼ်ၵႃႇလၵေႃႈမႃးၵဝ်း။
 ဢၼ်လႆႈပွႆႇၼႃးႁၢမ်းပႅတ်ႈၵေႃႈမီးတင်းၼမ်ဢေႃႈ။
 ၵႃႈၸၢင်ႈၵူၼ်းႁဵတ်းၵၢၼ်ၼႆႉ ပေႃးဝူၼ်ႉတူၺ်းၵူၺ်းၵေႃႈ ဢမ်ႇၸၢင်ႈႁဵတ်းၵၢၼ်သေဢိတ်းယဝ်ႉၶႃႈ ” ဝႃႈၼႆ။
ၸဝ်ႈသူၼ်ၵမ်ႈၽွင်ႈ လုၵ်ႉတီႈယၢမ်ႈၽုၵ်ႇၶဝ်ႈၵၢပ်ႇသေ လႅၵ်ႈလၢႆႈၽုၵ်ႇ ငႃးလႄႈ ထူဝ်ႇလိၼ် ဢၼ်တေဢမ်ႇလႆႈၸႂ်ႉၸၢႆႇၼမ် ၼၼ်ႉ လႆႈႁူႉၼင်ႇၼႆ။
 “ ဢၼ်ဢမ်ႇၽုၵ်ႇၶဝ်ႈၵၢပ်ႇဝၢၼ်ၼႆႉၼမ်ဢေႃႈပီၼႆႉ။
 ၽုၵ်ႇငႃးလႄႈထူဝ်ႇလိၼ်တႅၼ်းၶႃႈဢေႃႈ ။
 ၶဝ်ႈၵၢပ်ႇၵေႃႈၽုၵ်ႇၶဝ်ႈၵၢပ်ႇတႆး ဢိတ်းဢွတ်းၵူၺ်းယဝ်ႉၶႃႈ။
 ” လုင်းၵႃႇလိင်ႇၵူၼ်းဝၢၼ်ႈၼႃးယၢင်း ၵေႃႈလၢတ်ႈၽူႈတွႆႇႁွၵ်ႈၼင်ႇၼႆ။
မိူင်းတႆးၼႆႉ ပိူင်လူင်ၽုၵ်ႇၶဝ်ႈ ၶဝ်ႈၵၢပ်ႇ ငႃး ထူဝ်ႇလိၼ် သေဢမ်ႇၵႃး ၽုၵ်ႇပႃး ၶဝ်ႈၵၢပ်ႇဝၢၼ်လႄႈ ငႃးလမ် တႅင် တႃႇသူင်ႇၶၢႆလႅၼ်လိၼ် ၊ သူင်ႇဢွၵ်ႇၼွၵ်ႈမိူင်း။
 ပီၼႆႉတႄႉ ယွၼ်ႉပိူဝ်ႈၶဵၼ်လူင် 5 ပိူင်သေလႄႈ ယၢပ်ႇၽိုတ်ႇတႃႇၽုၵ်ႇသွမ်ႈ ၊ ထိုင်တီႈလႆႈပိုၼ်ႉပွႆႇပႅတ်ႈလိၼ်သူၼ်ႁႆႈၼႃး ႁၢမ်းပႅတ်ႈၵေႃႈမီးတင်းၼမ်။ၶွင်ႇသီႇသိုၵ်းမၢၼ်ႈ ယိုတ်းမိူင်းမႃးလႆႈၶၢဝ်းတၢင်း 7 လိူၼ်ၼႆႉ ၵူၼ်းမိူင်းလႃႈသဵဝ်ႈဢမ်ႇၸၢင်ႈႁႃၵိၼ်လဵင်ႉတွင်ႉလီငၢမ်း၊ ၵူၼ်းပႅၵ်ႇၼႃႈပႅၵ်ႇတႃၶဝ်ႈလၵ်ႉ ၸူမ်ႁိမ်ၶူဝ်းၶွင်ထိုင်ၼႂ်းႁိူၼ်းၼႂ်းယေး၊ ယၢမ်းၵၢင်ဝၼ်းယင်းပႂ်ႉလိုပ်ႈလမ်းပေႃႉထုပ်ႉႁိမ်ၸူၼ်ၶူဝ်းၶွင်ၵူၼ်းၵႂႃႇမႃးၵၢင်တၢင်း ၵၢင်ၵိဝ်ႇ။
ၵူၼ်းၸူၼ် ပႂ်ႉႁဵတ်းႁၢႆႉၵူၼ်းၵႂႃႇမႃးၼႂ်းၵိဝ်ႇ ၼႂ်းပွၵ်ႉတီႈၼိုင်ႈ  ဝဵင်းလႃႈသဵဝ်ႈ
ၵူၼ်း လႃႈသဵဝ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “မႆႈၸႂ်ၶႃႈဢေႃႈ ယၢမ်းလဵဝ် တီႈလႃႈသဵဝ်ႈၼႆႉ ၵႂႃႇၸွမ်း တႃႈၸွမ်းတၢင်းၵေႃႈ မၢင်ပွၵ်ႈပႃးၾူၼ်းၵႂႃႇ ဢမ်ႇႁတ်းသႂ်ႇၼႂ်းထူင် ပေႃးလႆႈသႂ်ႇၼႂ်းထွင်းၸပ်းတူဝ်ဝႆႉတႃႇသေႇ။
 ၵူဝ်ပိူၼ်ႈ ဝၵ်ႉၸၼ်ႁုၵ်ႉထူင်ႁဝ်း။
 လၢတ်ႈသိုဝ်ႈဝႃႈ ႁဝ်းၺွပ်းလႆႈၽူႈလၵ်ႉၼႆၵေႃႈ ႁဝ်းတေလႆႈၵႂႃႇသူင်ႇပၼ်ၽႂ်တီႈလႂ် ၊ တေလႆႈၵႂႃႇတိူင်ႇလၢတ်ႈတီႈလႂ်၊ ယၢမ်းလဵဝ် ဝၢၼ်ႈမိူင်းၼႆႉ ဢမ်ႇမီးၸဝ်ႈမီးၶုၼ် သုၵ်းသၵ်ႉလူင်ယူႇၸိူင်ႉၼႆ ”- ဝႃႈၼႆ။
ဝဵင်းလႃႈသဵဝ်ႈၼႆႉ ၵူၼ်းယူႇသဝ်းႁႃၵိၼ်လဵင်ႉတွင်ႉၵေႃႈၸေး၊ လုၵ်ႉလၢႆလၢႆတီႈမႃးယူႇၵေႃႈၼမ်။
 ၽွင်းပတ်းပိုၼ်ႉၸိုင်ႈမိူင်း ၼႄၵၢင်ၸႂ်သၢၼ်ၶတ်းသိုၵ်းယိုတ်းမိူင်းၼၼ်ႉၵေႃႈ တီႈလႃႈသဵဝ်ႈ မီးပၢင်ၼႄၵၢင်ၸႂ်ႁၢဝ်ႈႁႅင်း မိူၼ်ၵၼ်။
 တေႃႇထိုင်ယၢမ်းလဵဝ် ၵူၼ်းမိူင်းဢမ်ႇယွမ်းႁပ်ႉသိုၵ်းယိုတ်းမိူင်း ပဵၼ်ၸဝ်ႈပဵၼ်ၶုၼ်။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း လႃႈသဵဝ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ၽူႈလၵ်ႉၵူၼ်းၸူၼ်ၸိူဝ်းၼႆႉ ၶဝ်ပႂ်ႉဝႆႉၸွမ်းၵိဝ်ႇၸွမ်းငွၼ်ႈ ၸွမ်းသဵၼ်ႈတၢင်းတီႈၵူၼ်းၶၢတ်ႇလႄႈ လႆႈၾၢင်ႉသတိတူဝ်ၽႂ်မၼ်း ယႂ်ႇၼမ်ၶႃႈ မိူဝ်ႈလဵဝ်ၼႆႉ။
 လွင်ႈ ႁူမ်ႇလူမ်ႈဢမ်ႇမီး။
 ၵူၼ်းမိူင်းဢမ်ႇၸၢင်ႈၸႂ်ယႂ်ႇၽႂ်။
 တေႃႈၼင်ႇ ၵူၼ်းလူင်ၼႂ်းပွၵ်ႉၼႂ်းယွမ်ႇ ႁဝ်း ၵေႃႈပိူၼ်ႈယင်းဢမ်ႇႁတ်းဢွၵ်ႇႁိူၼ်း ၊ ပွင်ႇဝႃႈ ႁိူၼ်းလႂ်ၵေႃႈယဝ်ႉ လူဝ်ႇလႆႈၾၢင်ႉသတိယူႇသဝ်းၵႂႃႇႁင်းၽႂ်မၼ်း ႁႂ်ႈယူႇလွတ်ႈၵူၺ်း ယဝ်ႉ”- ဝႃႈၼႆ။
ၽူႈလၵ်ႉၵူၼ်းၸူၼ်လိူင်ၼႂ်းဝဵင်းလႃႈသဵဝ်ႈၼႆႉ ဢမ်ႇၸႂ်ႈဝႃႈ ၼႂ်းပွၵ်ႉၼႂ်းၽၢႆႇ ၼႂ်းဝဵင်းၵူၺ်း ၸွမ်းဝၢၼ်ႈ ၼွၵ်ႈၼႃးပၢင်ႇ ၸွမ်းသူၼ် ၸိူဝ်းၼႆႉၵေႃႈ ရူတ်ႉၶိူင်ႈ၊ထေႃႈလႃႈၵျီႈ ၺႃးလၵ်ႉ၊ ၶူဝ်းၸႂ်ႉသွႆၼႂ်းသူၼ်ၼႂ်းႁိူၵ်ႈယင်းႁၢႆ လႆႁူႉၼင်ႇၼႆ။
ၵူၼ်းပွတ်းဝၢၼ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ယႃႇဝႃႈ ၼႂ်းဝၢၼ်ႈလႃႈ ၼွၵ်ႈဝၢၼ်ႈဢၼ် ပိူၼ်ႈၵႂႃႇႁဵတ်းသူၼ်ၶဝ်ႈၵၢပ်ႇ ၸိူဝ်းၼႆႉ ၺႃးလၵ်ႉထူၼ်ႈ။
 ရူတ်ႉၶိူင်ႈၼႆႉ လၵ်ႉၵႂႃႇတိၵ်းတိၵ်းယဝ်ႉ။
 မိူဝ်ႈလဵဝ် ၵႂႃႇသူၼ်လူင်းၼႃးၵေႃႈ တိုၼ်းလူဝ်ႇလႆႈမီးၵူၼ်း ပႂ်ႉႁိူၼ်းၵေႃႉၼိုင်ႈ။
 ဢမ်ႇပႂ်ႉဢမ်ႇ လႆႈ သေဢိတ်း”- ဝႃႈၼႆ။
ၵူၼ်းမိူင်းလႃႈသဵဝ်ႈယင်းပိုတ်ႇဢူၵ်းပိုတ်ႇၸႂ်တေႃႇၽူႈတွႆႇႁွၵ်ႈဝႃႈ သင်မီးလွင်ႈလၵ်ႉၸူၼ်ၵၼ်မႃးၸိုင် ၶႂ်ႈႁႂ်ႈ ၽူႈမီးပုၼ်ႈၽွၼ်း ၵူႈၵွၼ်းပွၵ်ႉဢိူင်ႇ ၸွႆႈတူၺ်းလူ ပၼ်ၽွင်ႈ။
 ႁႂ်ႈပၼ်ဝႆႉမၢႆၾူၼ်း ပေႃးမီးလွင်ႈယႂ်ႇမႃးႁႂ်ႈၵူၼ်းဝၢၼ်ႈ ၵပ်းသိုပ်ႇလႆႈ၊ ပေႃးၵူၼ်းဝၢၼ်ႈၵပ်းသိုပ်ႇႁႃ ႁႂ်ႈယိပ်းၾူၼ်းတုင်းထွမ်ႇ လၢတ်ႈတေႃႇ ၸွႆႈၵႄႈပၼ်ႁႃပၼ်ၵူၼ်းဝၢၼ်ႈ ဝႃႈၼႆ။ၵူၼ်းဝၢၼ်ႈ ၼႂ်းဢိူင်ႇဝၢၼ်ႈၸိင်း ဝဵင်းၼမ်ႉလၼ်ႈ ထူပ်းတၢင်းယၢပ်ႇၽိုတ်ႇလိူဝ်ႁႅင်း လွင်ႈၼမ်ႉၸႂ်ႉ/ ၵိၼ် ဝႃႈၼႆ။
Image: ၵူၼ်းပိုၼ်ႉတီႈ/ ပၢႆႉၶဝ်ႈဢွၵ်ႇဝဵင်းၼမ်ႉလၼ်ႈ 
ၵူၼ်း ၼႂ်းဢိူင်ႇဝၢၼ်ႈၸိင်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ၸႂ်ႈၶႃႈဢေႃႈ ယၢမ်းလဵဝ်ၼမ်ႉၼႆႉ ၶၢၼ်ၸႂ် လိူဝ်ႁႅင်းတႄႉၶႃႈ ။
 ၵူၼ်းဝၢၼ်ႈႁဝ်းၶႃႈ ၸႂ်ယႂ်ႇၼမ်ႉမေႃႇလိုၵ်ႉ (ဢဝီႇၸိ)ၶႃႈဢေႃႈ ။
 ယၢမ်းလဵဝ် ၼမ်ႉဢဝီႇၸိၵေႃႈႁႅင်ႈ မူတ်း။
 ႁဝ်းၶႃႈလႆႈၸႂ်ယႂ်ႇၼမ်ႉဢဝီႇၸိ ပီႈၼွင်ႉဝၢၼ်ႈၵျွင်းၶဝ် ၵူၺ်းယဝ်ႉၶႃႈ။
 တီႈၼၼ်ႉတႄႉသမ်ႉဢမ်ႇႁႅင်ႈ။
 ၸဵမ်သင်ၶၸဝ်ႈလႄႈ ၵူၼ်းဝၢၼ်ႈ မွၵ်ႈ 600 ၼႆႉ ထူပ်းတၢင်းယၢပ်ႇၽိုတ်ႇ လွင်ႈၼမ်ႉၸႂ်ႉ/ ၵိၼ်ၵၼ်ၶႃႈဢေႃႈၼႆႉ”- ဝႃႈၼႆ။
ၵူၼ်းဝၢၼ်ႈၼႂ်းဢိူင်ႇဝၢၼ်ႈၸိင်း ဢၼ်ထူပ်းတၢင်းယၢပ်ႇၽိုတ်ႇလွင်ႈၼမ်ႉၸႂ်ႉ/ၵိၼ်ၼႆႉ ၵမ်ႈၼမ် တေပဵၼ်ဝၢၼ်ႈလွႆလူင်၊ ဝၢၼ်ႈၵုင်း၊ ဝၢၼ်ႈၵျွင်းပွၵ်ႉတႂ်ႈ၊ ဝၢၼ်ႈၵျွင်းပွၵ်ႉၼိူဝ် လႄႈ ဝၢၼ်ႈၼွင်ပိင် ၸိူဝ်းၼႆႉ။
ယၢမ်းလဵဝ် ၽွင်းငဝ်းလၢႆးၵၢၼ် မိူင်းဢမ်ႇၼိမ်သဝ်းၼႆႉ ၸုမ်းယိပ်း ၵွင်ႈၵၢင်ႇ ၸၢဝ်းၶိူဝ်း ပၼ်ႇပုတ်ႈၵၼ်ၶဝ်ႈဢွၵ်ႇၵႂႃႇမႃး ယူႇသဝ်းႁိမ်းဝၢၼ်ႈသေ ၶၢၼ်းၵူၼ်းဝၢၼ်ႈ တေႃႉၼမ်ႉတေႃႉၶဝ်ႈသူင်ႇ။
 ယၢပ်ႇၽိုတ်ႇတႃႇၵူၼ်းဝၢၼ်ႈ လိူဝ်ႁႅင်းဝႃႈၼႆ။
မိူဝ်ႈဝၼ်းတီႈ 11/8/2021 ၼၼ်ႉ ယူႇတီႈ သိုၵ်း RCSS တင်း SSPP ပဵၼ်ပၢင်တိုၵ်း ၵၼ်ႁၢဝ်ႈႁႅင်းၼႂ်းဝဵင်းၼမ်ႉလၼ်ႈသေ ၵူၼ်းဝၢၼ်ႈ လၢႆဝၢၼ်ႈ ပၢႆႈၽေးသိုၵ်း ၼပ်ႉႁူဝ်ပၢၵ်ႇ။
 ယၢမ်းလဵဝ် ၵမ်ႈၽွင်ႈဢွၼ်ၵၼ်ပွၵ်ႈမိူဝ်းၶိုၼ်း သေတႃႉ တီႈဝတ်ႉၵုင်းၵေႃႇတႄႉ တိုၵ်ႉၵိုတ်းၵူၼ်းထဝ်ႈလႄႈ လုၵ်ႈဢွၼ်ႇ ဢိတ်းဢွတ်းပႆႇၸၢင်ႈပွၵ်ႈ ။ၸုမ်းယိပ်းၵွင်ႈၵၢင်ႇ ၸၢဝ်းၶိူဝ်းၼင်ႇၵၼ် ၼႂ်းမိူင်းတႆး ပိုတ်းယိုဝ်းၵၼ် ႁၢဝ်ႈႁႅင်း ၵူၼ်းမိူင်းပိုၼ်ႉတီႈပွတ်းၵျွၵ်ႉမႄး လႆႈပၢႆႈ ၽေးသိုၵ်းၼပ်ႉႁဵင် ၵူၼ်းမိူင်း တိူဝ်ႉၺႃးၸၢၵ်ႇမၢၵ်ႇ ႁိူၼ်းယေးၵေႃႈလူႉၵွႆၸွမ်း ။
Photo CJ- ၵူၼ်းပၢႆႈၽေးသိုၵ်း တီႈဝဵင်းၵျွၵ်ႉမႄး
မိူဝ်ႈဝႃး ဝၼ်းတီႈ 17/8/2021 သိုၵ်း TNLA, SSPP တင်း RCSS ပဵၼ်ပၢင်တိုၵ်းၵၼ် ႁၢဝ်ႈႁႅင်း တၢင်းဢိူင်ႇပၢင်ၵွၼ် ၸႄႈ ဝဵင်းၵျွၵ်ႉမႄး ၸိုင်ႈတႆးပွတ်းႁွင်ႇ တိူဝ်ႉၺႃးၵူၼ်းမိူင်း လႆႈမၢတ်ႇၸဵပ်းၸွမ်း ၵေႃႉၼိုင်ႈ ၊ ႁိူၼ်းယေးၵူၼ်းဝၢၼ်ႈ ပၢင်ၵွၼ်တိူဝ်ႉၸၢၵ်ႇမၢၵ်ႇသေလူႉၵွႆၸွမ်း 2 လင် ။
ၵူၼ်းဝၢၼ်ႈ ပၢင်ၵွၼ် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“မိူဝ်ႈဝႃး သဵင်ၵွင်ႈတႅၵ်ႇၸဵမ်ၸဝ်ႉ တႄႇဢဝ် 3 မူင်း ၵၢင်ၼႂ်ထိုင် 3 မူင်းဝၢႆးဝၼ်းၼႆႉၶႃႈ။
 ၵူၼ်းဝၢၼ်ႈ ၺႃးၸၢၵ်ႇမၢၵ်ႇၸွမ်း တိူဝ်ႉၺႃးတီႈႁူဝ်မႃႇမၼ်းၸၢႆး လႆႈမၢတ်ႇၸဵပ်းဢိတ်း ဢွတ်း။
 ယဝ်ႉၵေႃႈ ႁိူၼ်းၵူၼ်းဝၢၼ်ႈပၢင်ၵွၼ်မႂ်ႇသမ်ႉ တိူဝ်ႉၺႃးမၢၵ်ႇၵွင်ႈ 2 လင် ၼႆႉၶႃႈဢေႃႈ”- ဝႃႈၼႆ။
မိူဝ်ႈၼႆႉ ဝၼ်းတီႈ 18/8/2021 ယၢမ်းၵၢင်ၼႂ် မွၵ်ႈ 8 မူင်း ပၢင်တိုၵ်းတႄႇပဵၼ်ထႅင်ႈ တၢင်းပွတ်းဢိူင်ႇပၢင်ၵွၼ် ယွၼ်ႉၾူၼ် တူၵ်းႁႅင်းသေ သဵင်ၵွင်ႈတႄႉဢမ်ႇပေႃးႁႅင်းတၢၼ်ႇ မိူဝ်ႈဝႃး ၵူၼ်းပွတ်းဝၢၼ်ႈပၢင်ၵွၼ် သိုပ်ႇလၢတ်ႈၼင်ႇၼႆ။
ယၢမ်းလဵဝ် ၼႂ်းၸႄႈဝဵင်းၵျွၵ်ႉမႄးၼႆႉ ၵူၼ်းပၢႆႈၽေးၸုပ်ႈၵဝ်ႇ ၸုပ်ႈမႂ်ႇ ႁူမ်ႈၵၼ် တင်းမူတ်းတေမီး 1,500 ပၢႆ ၵမ်ႈၼမ် ပဵၼ်ၵူၼ်းၼႂ်းဢိူင်ႇတေႃႉသၢင်ႇ လႄႈ ဢိူင်ႇပၢင်ၵွၼ် ။
ၽူႈၸွႆႈထႅမ် ၵူၼ်းပၢႆႈၽေးသိုၵ်း တီႈၵျွၵ်ႉမႄး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸွမ်းၼင်ႇႁဝ်းၶႃႈ လႆႈႁူႉဝႆႉတႄႉ ပၢႆႈ မႃးတီႈမိူင်းတၢင်ႈ၊ ၼမ်ႉသေႃႉ၊ ၵိဝ်ႇသွင်း ၸိူဝ်းၼႆႉ ယဝ်ႉၵေႃႈ ႁိူၼ်းပီႈၼွင်ႉၽႂ်မၼ်းၼႂ်းဝဵင်းထႅင်ႈ။
 ၵူၼ်းပၢႆႈၽေးသိုၵ်း ၸုပ်ႈမႂ်ႇၼႆႉတႄႉ လူဝ်ႇတၢင်းၸွႆႈထႅမ် ၽႃႈႁူမ်ႇၶူဝ်းၼွၼ်း၊ သုတ်း၊ ၶဝ်ႈၼမ်ႉတၢင်းၵိၼ် ၊ ၵူၼ်းပၢႆႈၽေး ၸုပ်ႈ ၵဝ်ႇသမ်ႉ လူဝ်ႇတၢင်းၸွႆႈထႅမ်ၶဝ်ႈၼမ်ႉတၢင်းၵိၼ် လႄႈ ၽွင်သၵ်ႉၶူဝ်း သပ်ႉပျႃႇဢၢပ်ႇၼမ်ႉ ၸိူဝ်းၼႆႉ”- ဝႃႈၼႆ။
Photo CJ- ၵူၼ်းၼုမ်ႇၸုမ်းၸွႆႈထႅမ် မႃးပၼ်ပိုၼ်ႉႁူႉ ၵူၼ်းပၢႆႈၽေးသိုၵ်း တီႈဝဵင်းၵျွၵ်ႉမႄး
ၵူၼ်းပၢႆႈၽေးသိုၵ်း ဢၼ်ပၢႆႈမႃး တီႈႁူင်းႁဵၼ်းၸၼ်ႉသုင်ၵိင်ႇၽႄ မိူင်းတၢင်ႈ ႁူဝ်ၵူၼ်း 82 ၵေႃႉၼႆႉ ပဵၼ်ၵူၼ်းဝၢၼ်ႈပၢင် ၵွၼ်လႄႈ ဝၢၼ်ႈႁူးၵွတ်ႈ ၊ တီႈၼမ်ႉသေႃႉသမ်ႉ ပဵၼ်ၵူၼ်းဝၢၼ်ႈပၢင်ၵွၼ် 111 ၵေႃႉ ၊ တီႈၵိဝ်ႇသွင်း မီးၵူၼ်းဝၢၼ်ႈပၢင်ၸၢမ် 101 ၵေႃႉ လႄႈ တီႈဝၢၼ်ႈႁူးသူၼ် ပဵၼ်ၵူၼ်း ဝၢၼ်ႈၵဵင်ၵႆႇ 100 ပၢႆ ။
လိူဝ်ၼၼ်ႉ ၸိူဝ်းပၢႆႈၵႂႃႇသွၼ်ႈဝႆႉ ၸွမ်းႁိူၼ်းပီႈၼွင်ႉၽႂ်မၼ်း ၼႂ်းဝဵင်းသမ်ႉ တင်းမူတ်း ႁူဝ်ၵူၼ်းတေမီး 604 ၵေႃႉ။
 ပဵၼ် ၵူၼ်းဝၢၼ်ႈပုင်းလူင် (ပုံးလုံ)၊ ၼမ်ႉမၢင်း( နမ့်မန်း) ၊ ၶိုမ်းမႂ်ႇ (ချုံးသစ်)၊ ပၢင်ၵွၼ် (ပန်ကွမ်)၊ ႁူးၵွတ်ႈ(ဟူးကွက်) လႄႈ ပၢင်ၽႅၵ်ႇ (ပန်ဖြတ်) ၸိူဝ်းၼႆႉ။
ၼွၵ်ႈလိူဝ်ၼၼ်ႉ ၵူၼ်းၵဝ်ႇ ဢၼ်ပၢႆႈမႃးသွၼ်ႈဝႆႉတီႈ ၵိင်ႇၽႄဝဵင်းမိူင်းငေႃႉၼၼ်ႉသမ်ႉ တင်းမူတ်းမီးဝႆႉ 470 ၵေႃႉ။
 ၼႂ်း ၼၼ်ႉ မၢၼ်ႈဝဵင်း 42 ၵေႃႉ၊ မၢၼ်ႈပိုၼ်ႉ 100 ၵေႃႉ၊ ၵုၼ်ၵွၵ်ႇ 36 ၵေႃႉ၊ ၼမ်ႉသူၼ် 54 ၵေႃႉ၊ ၵေႃလိၵ်ႈလၢႆး မိူင်းငေႃႉ 69 ၵေႃႉ၊ တႃႈလူင် 95 ၵေႃႉ၊ ဝၢၼ်ႈႁႆး 50 ၵေႃႉလႄႈ မၢၼ်ႈႁူၺ်ႈ 24 ၵေႃႉ ၼႆယဝ်ႉ။ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ ၼမ်ၼႃႇယဝ်ႉလႄႈ တီႈႁူင်းယႃၸႄႈဝဵင်းၵျွၵ်ႉမႄး ႁပ်ႉယူတ်းယႃၵူၼ်းဢၼ်ဢွၵ်ႊသီႊၵျိၼ်ႊ တူၵ်းႁႅင်းဢႃးလႃးၵူၺ်း၊ ၵူၼ်းၸဵပ်းမႆႈၶႆႈၼၢဝ်လႄႈၵူၼ်းၸပ်းၶူဝ်ႊဝိတ်ႉတႄႉႁႂ်ႈယူတ်းယႃႁင်းၵူၺ်းတီႈႁိူၼ်း လႆႈႁူႉၼင်ႇၼႆ။
Photo   ကမ်းလင့်လက်များလူမှုကူညီရေးအသင်း အောင်ဓမ္မာရုံ နောင်ပိန်- ၸုမ်းၸွႆႈထႅမ်တူင်ႇဝူင်းၵူၼ်း ၵျွၵ်ႉမႄး လူင်းပိုၼ်ႉတီႈသိတ်းယႃႈယႃၶႃႈၸိူဝ်ႉမႅင်းပၼ်ၼႂ်းပွၵ်ႉယွမ်ႇ ယွၼ်ႉပိူဝ်ႈတၢင်းပဵၼ်ၶူဝ်ႊဝိတ်ႉလၢမ်းၽႄႈတိတ်းၸပ်းမႃးႁၢဝ်ႈႁႅင်း တီႈၵျွၵ်ႉမႄး 
လုၵ်ႈၸုမ်းပရႁိတ ၼမ်ႉၶူင်း ၵျွၵ်ႉမႄး ၵေႃႉၼိုင်ႈလၢတ်ႈတီႈၽူႈတွႆႇႁွၵ်ႈဝႃႈ “  ၵူၼ်းပဵၼ်ၶူဝ်ႊဝိတ်ႉၵေႃႈၶဝ်ဢမ်ႇႁပ်ႉယဝ်ႉၶႃႈ တီႈႁူင်းယႃၵျွၵ်ႉမႄး။
  ယွၼ်ႉဝႃႈၵူၼ်းတဵမ်ႁူင်းယႃ ယဝ်ႉဢေႃႈ။
 ၶဝ်တေႁပ်ႉၵူၼ်းပဵၼ်လိူဝ်ႁႅင်း ၵူၺ်းယဝ်ႉၶႃႈ ” ဝႃႈၼႆ။
ယၢမ်းလဵဝ် တီႈဝဵင်းၵျွၵ်ႉမႄးၼႆႉၵူၼ်းပဵၼ်ၶူဝ်ႊဝိတ်ႉၼမ်ႁႅင်းဢႃးလႃးလႄႈ မီးထိုင်လၢႆၵေႃႉယဝ်ႉ တၢႆလၢႆၵေႃႉယဝ်ႉဢမ်ႇႁူႉတႅတ်ႈတေႃး၊ ယွၼ်ႉပိူဝ်ႈဢမ်ႇမီးၶိူင်ႈၵူတ်ႇထတ်း တၢင်းပဵၼ်၊ ပေႃးၾၢင်ႁၢင်ႈတၢင်းပဵၼ်ပေႃႇမႃးၸင်ႇတေႁူႉဝႃႈၸပ်းတၢင်းပဵၼ် ၵူၼ်းၵျွၵ်ႉမႄး ဢၼ်ၸွႆႈထႅမ်တေႃႉသူင်ႇၵူၼ်းပဵၼ်ၶူဝ်ႊဝိတ်ႉလၢတ်ႈၼင်ႇၼႆ။
တေႃႇထိုင်ဝၼ်းတီႈ 13/8/2021 တႄႉတီၵျွၵ်ႉမႄး ၵူၼ်းၸပ်းတၢင်းပဵၼ်ၶူဝ်ႊဝိတ်ႉ မီး 600 ပၢႆ။
 ၵူၺ်းၵႃႈဝႆၢးၼႆႉမႃး ၶိူင်ႈထတ်းၶူဝ်ႊဝိတ်ႉႁႃယၢပ်ႇၼႃႇယဝ်ႉလႄႈ ဢမ်ႇႁူႉလႆႈတႅတ်ႈတေႃးယဝ်ႉ ဝႃႈၼႆ။
“တၢင်းပဵၼ်ၼႆႉလၢမ်းၽႄႈထိုင် တၢင်းဝၢၼ်ႈၼွၵ်ႈၼႃးပၢင်ႇမူတ်းယဝ်ႉ။
 ပွတ်းတၢင်းဝၢၼ်ႈၵျွႆးၵုင်း ၶူဝ်မုင်းၸိူဝ်းၼႆႉ ၵူၼ်းတၢႆယွၼ်ႉတၢင်းပဵၼ်မီးၼမ်ၼႃႇယဝ်ႉ မၢင်ဝၼ်းတၢႆ ပဵၼ် 5 ၵေႃႉၵေႃႈမီး။
 ဢၼ်လႆႈသုတ်ႇဢွၵ်ႊသီႊၵျိၼ်ႊ ၵေႃႈမီးၼမ်ၼႃႇ။
 ဢၼ်တၢႆၼႆႉၵမ်ႈၼမ်ပဵၼ်ၵူၼ်းထဝ်ႈ ။
 မၢင်ၵေႃႉယူတ်းယႃၶႅၼ်းသေလူင်းႁူင်းယႃမႃးယူႇႁိူၼ်း 2-3 ဝၼ်းသေတၢႆၵေႃႈမီး ” ၵူၼ်းဝၢၼ်ႈၶူဝ်မုင်း ၵျွၵ်ႉမႄး ၵေႃႉၼိုင်ႈၵေႃႈလၢတ်ႈတီႈၽူႈတွႆႇႁွၵ်ႈၼင်ႇၼႆ။
ဝၼ်းတီႈ 17/8/2021 ၼႆႉၼႂ်းဝဵင်းၵျွၵ်ႉမႄး ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉသေ လူႉတၢႆထႅင်ႈ 2 ၵေႃႉ။
 မၢင်ဝၼ်း ဝၼ်းလဵဝ်လူႉတၢႆထိုင် 15 ၵေႃႉၵေႃႈမီး။
 ၵွပ်ႈၼႆလႄႈဢၼ်လူႉတၢႆၵေႃႈ မီးၵႃႈႁိုဝ်တႄႉတႄႉ ဢမ်ႇႁူႉလႆႈတႅတ်ႈတေႃး။
 ၸွမ်းၼင်ႇၾၢႆႇပၢႆးယူႇလီၸႄႈဝဵင်းလၢတ်ႈတႄႉ တေႃႇထိုင်ယၢမ်းလဵဝ် တီႈဝဵင်းၵျွၵ်ႉမႄးၼႆႉၵူၼ်းတၢႆယွၼ်ႉတၢင်းပဵၼ်ၶူဝ်ႊဝိတ်ႉမီး 30 ပၢႆ ဝႃႈၼႆ။ တႃႇတိုၵ်းလိုပ်ႈ ၸုမ်းသိုၵ်းၵႅတ်ႇၶႄၵူၼ်းမိူင်း PDF ၼႆသေ ၶွင်ႇသီႇသိုၵ်းယိုတ်းမိူင်း ယွၼ်းႁႅင်းသိုၵ်းပျီႇတူႉၸိတ်ႉႁႂ်ႈမႃးၵမ်ႉၸွႆႈဝႃႈၼႆ။
ၸုမ်းသိုၵ်းပျီႇတူႉၸိတ်ႉ
 ဝၼ်းတီႈ 7 /8/2021 တိူင်းသိုၵ်းဝၼ်းဢွၵ်ႇၵၢင် ယလၶ ဢၼ်ပၵ်းလုမ်းတီႈ ၶူဝ်လမ် ႁွင်ႉဢဝ်ၸုမ်းသိုၵ်းပျီႇတူႉၸိတ်ႉၼႂ်းပိုၼ်ႉတီႈသေ ၸီႉသင်ႇဝႃႈ ႁႂ်ႈသိုၵ်းပျီႇတူႉၸိတ်ႉ သူင်ႇႁႅင်းၵူၼ်းမႃးၸွႆႈသိုၵ်းမၢၼ်ႈ တႃႇတိုၵ်းလိုပ်ႈသိုၵ်းၵႅတ်ႇၶႄၵူၼ်းမိူင်း PDF (ဢၼ်ပႃးဢဵၼ်ႁႅင်းၵူၼ်းၼုမ်ႇသႅၼ်းႁုၼ်ႈမႂ်ႇ Gen.Z ၵမ်ႈၼမ် ၊တင်ႈၶိုၼ်ႈမႃးတႃႇတိုၵ်းၸဝ်ႈဢႃႇၼႃႇသိုၵ်းႁႂ်ႈပုတ်းပင်း)၊ ႁႂ်ႈသိုၵ်းပျီႇတူႉၸိတ်ႉၵူႈၸုမ်း သူင်ႇသဵၼ်ႈသၢႆမၢႆႁႅင်းၵူၼ်း ႁႅင်းၵွင်ႈၵၢင်ႇ ၸူး တပ်ႉတိူင်းသိုၵ်းသေဢမ်ႇၵႃး ပိူင်လူင်တိုၼ်းတေဢမ်ႇလႆႈသူင်ႇႁႅင်းၵူၼ်းႁႅင်းသိုၵ်းၸွႆႈၸူးသိုၵ်း PDF လႃးလႃး ဝႃႈၼႆ။
 “ပိူင်လူင်တႄႉ ယႃႇႁႂ်ႈၽႂ် ၽူႈလႂ် ၸုမ်းဢမ်ႇၵဵဝ်ႇၶွင်ႈၸိူဝ်းၼႆႉ လႆႈယိပ်းၵွင်ႈၵၢင်ႇ ။
  ၵူၼ်းႁဵတ်းၵၢၼ်ပၢႆးမၢၵ်ႈမီးၵေႃႈလီ၊ ၶႄႇၵေႃႈလီ ယႃႇပၼ်ယိပ်းၵွင်ႈ၊ ယဝ်ႉၵေႃႈ ႁႂ်ႈသူင်ႇႁႅင်းၸွႆႈတႃႇၽဵဝ်ႈလၢင်ႉ ၸုမ်း PDF  ႁွင်ႉလၢတ်ႈၸိူဝ်းၼႆႉဢေႃႈ။
 ၵႅမ်ၽူႈၵွၼ်းတိူင်းၵေႃႉႁွင်ႉလၢတ်ႈ” ၽူႈမီးၸၼ်ႉၼႂ်းတပ်ႉၸုမ်းပျီႇတူႉၸိတ်ႉၵေႃႉၼိုင်ႈလၢတ်ႈ။
ၵႅမ်ၽူႈၵွၼ်းတိူင်းယင်းႁၢမ်ႈပႃးထႅင်ႈဝႃႈ ရူတ်ႉၵႃးဢမ်ႇမီးဝႂ်ၶွၼ်ႇ ဢၼ်ၸုမ်းပျီႇတူႉၸိတ်ႉ ႁေႃႈၵႂႃႇမႃးယူႇၸိူဝ်းၼၼ်ႉၵေႃႈ ယႃႇႁႂ်ႈႁေႃႈဢွၵ်ႇပူၼ်ႉၶွပ်ႇၶဵတ်ႇမိူင်းတႆးသေ ၶဝ်ႈၵႂႃႇတၢင်ႇတီႈတၢင်ႇမိူင်း ဝႃႈၼႆ။
 “ဢၼ်ၼႄၵၢင်ၸႂ်တေႃႇသိုၵ်းယိုတ်းမိူင်းၼၼ်ႉတႄႉ ၼႂ်းမိူင်းတႆးဢမ်ႇမီးယဝ်ႉ။
 ၵူၺ်းၵႃႈ ၸုမ်းယိပ်းၵွင်ႈၵၢင်ႇ ၼမ်ၼႃႇ။
 ၼႂ်းၼမ်ႉၸၢင်ၼႆႉ လိူဝ်သိုၵ်းတႆး သိုၵ်းၵူၼ်းမိူင်းယဝ်ႉ ၸုမ်းသိုၵ်း PDF ဢေႃႈ ၸၢင်ႈမီးမႃးလႄႈ သင်ၸိူဝ်ႉဝႃႈ မီးပၢင်တိုၵ်းပိုတ်းယိုဝ်းၵၼ်မႃး ၶဝ်တေဢဝ် ပျီႇတူႉၸိတ်ႉၶိုၼ်ႈၼႃႈၼၼ်ႉၶႃႈၼႃႇ ” ၸၢႆးၶမ်း (ၸိုဝ်ႈလဵၼ်ႈ) ၵူၼ်းၼမ်ႉၸၢင်လၢတ်ႈတီႈၸုမ်းၶၢဝ်ႇၽူႈတွႆႇႁွၵ်ႈၼင်ႇၼႆ။
ၵူၺ်းၵႃႈ သိုၵ်းယိုတ်းမိူင်း ႁွင်ႉဢဝ်ႁႅင်းပျီႇတူႉၸိတ်ႉ မႃးလွၵ်ႇငိုတ်ႈၸိူင်ႉၼႆသေတႃႉ ယူႇတီႈၸုမ်း PDF သေ တိုၼ်းဢမ်ႇတူၵ်းၸႂ်ၵူဝ်ႁႄ ၊ တေဢမ်ႇထွႆထွၼ် ႁူဝ်ၼႃႈၸုမ်း PDF ၵေႃႉၼိုင်ႈလၢတ်ႈတီႈၽူႈတွႆႇႁွၵ်ႈၼင်ႇၼႆ။
 “သိုၵ်းယိုတ်းမိူင်း ႁွင်ႉဢဝ်ႁႅင်းပျီႇတူႉၸိတ်ႉသေ တေတိုၵ်းလိုပ်ႈလႆႈ ၸုမ်း PDF ႁိုဝ်ဢမ်ႇတိုၵ်းႁိုဝ်ဢၼ်ဝႃႈၼၼ်ႉတႄႉ ပဵၼ်တွၼ်ႈၶဝ်။
 ပေႃးပႃးပျီႇတူႉၸိတ်ႉမႃးၶဝ်ထၢင်ႇဝႃႈႁဝ်းတေတူၵ်းၸႂ်ၵူဝ်ႁႄ။
 ၵူၺ်းၵႃႈ ႁဝ်းၶႃႈၵေႃႈ တိုၼ်းတေႁဵတ်းၵႂႃႇၸွမ်းၶေႃႈယိူင်းၵၢၼ်းႁဝ်းလႄႈ ၶၵ်ႉၵၢၼ်ႁဝ်းၶႃႈ ဢၼ်ႁဝ်းၶႃႈလႆႈတမ်းဝၢင်းဝႆႉၼၼ်ႉၶႃႈဢေႃႈ။
 ႁဝ်းၶႃႈမႃးယိပ်းၵွင်ႈၵၢင်ႇတႃႇၽဵဝ်ႈမူၺ်ႉသိုၵ်းမၢၼ်ႈယိုတ်းမိူင်းလႄႈ တႃႇၽဵဝ်ႈမူၺ်ႉပႃးၸုမ်းဢူၺ်းလီ ဢၼ်ႁူမ်ႈမိုဝ်းၽွမ်ႉၸွမ်းၸုမ်းသိုၵ်းယိုတ်းမိူင်းၼၼ်ႉ ႁဝ်းၶႃႈတိုၼ်းဢမ်ႇမီးလွင်ႈၼၵ်းၸႂ်သင်။
 ႁဝ်းၶႃႈတိုၼ်းတေတိုၵ်းတေႃးတေႃႇပေႃး ၸဝ်ႈဢႃႇၼႃႇသိုၵ်းပုတ်းပင်း ၊ တေႃႇပေႃးဢွင်ႇပေႉၸဝ်ႈဢႃႇၼႃႇ သိုၵ်းၶႃႈဢေႃႈ ”&#8211; ဝႃႈၼႆ။
လွင်ႈၼႆႉ ၸုမ်းသိုၵ်းၵႅတ်ႇၶႄၵူၼ်းမိူင်း ဢၼ်ပၵ်းၼႂ်းၸိုင်ႈတႆးပွတ်းၸၢၼ်းၸုမ်းၼိုင်ႈ SSSG-PDF ၵေႃႈႁူႉၸွမ်းလႄႈလၢတ်ႈဝႃႈ တႃႇၸွမ်းႁႃသိုၵ်း PDF လႄႈ တႃႇတိုၵ်းလိုပ်ႈ ၼၼ်ႉ သင်ႇသိုၵ်းပျီႇတူႉၸိတ်ႉဝႆႉႁႂ်ႈထႅမ်ႁႅင်း ၼိုင်ႈၸုမ်း 100 ဝႃႈၼႆ။
ၼႂ်းၸႄႈတွၼ်ႈလွႆလႅမ်ၼႆႉ မီးၸုမ်းပျီႇတူႉၸိတ်ႉ 7 ၸုမ်း။
 တပ်ႉၸုမ်း 6 ပဢူဝ်း လွႆၶႄႇ ပၢင်လူင်၊ ၸုမ်းပျီႇတူႉၸိတ်ႉၼမ်ႉႁူးၽြႃးထမ်ႈ ၼမ်ႉၸၢင်-လၢႆးၶႃႈ၊ ၸုမ်းမၢၼ်ႈပၢင်ႇ၊ ၸုမ်းၵႃလိ-ၵုၼ်ႁဵင်၊ ၸုမ်းၼမ်ႉၸၢင်-မၢၵ်ႇၵႅင်း၊ ၸုမ်းပျီႇတူႉၸိတ်ႉၼႃးယႆး၊ ၸုမ်း SSS ႁူဝ်မိူင်း မႁႃႇၵျႃႇ ၸဵမ်ၸိူဝ်းၼႆႉ။တွၼ်ႈတႃႇလၢႆးၵၢၼ်ႁဝ်းၶႃႈ ဝူင်ႈၼႆႉ ႁၢင်ႈႁႅၼ်းဝႆႉႁူဝ်ၶေႃႈဢၼ်ဝႃႈ တူဝ်တႅၼ်းၶိုၵ်ႉတွၼ်း ဢႃႊသီႊယၼ်ႊ တေမႃးပွင် သၢင်ႈပၼ်လႆႈၽွၼ်းလီၵၢၼ်မိူင်း ၸိူင်ႉၼင်ႇႁိုဝ် ဢၼ်ဝႃႈၼၼ်ႉ။
Erywan Yusof  ၵႅမ်ၶုၼ်ၽွင်းလူင်ၾၢႆႇမိူင်းၼွၵ်ႈ ၶွင်ပရူႊၼၢႆႊၼၼ်ႉ ပဵၼ်တူဝ်တႅၼ်းၶိုၵ်ႉတွၼ်းဢႃႊသီႊယၼ်ႊ ဢၼ် ၵဵဝ်ႇၵပ်းတၢင်းမိူင်းမၢၼ်ႈ
ၶွင်ႇသီႇသိုၵ်းမၢၼ်ႈ ဢၼ်မိၼ်းဢွင်ႇလႅင်ႇဢွၼ်ႁူဝ်ၼႆႉ ႁုပ်ႈယိုတ်းပႅတ်ႈဢႃႇၼႃႇ ၸိုင်ႈမိူင်းမိူဝ်ႈလိူၼ်ၾႅပ်ႊၿိဝ်ႊရီႊ 1 ဝၼ်းၼၼ်ႉသေ ၽိူဝ်ႇထိုင်လႆႈမႃး 6 လိူၼ် ပိၼ်ႇပဵၼ်လူင်ပွင်ၸိုင်ႈပႂ်ႉမိူင်း မိူဝ်ႈလိူၼ်ဢေႃႊၵတ်ႊသ် 1 ဝၼ်းၼၼ်ႉ။
လွင်ႈၶဝ် လုၵ်ႉတီႈၶွင်ႇသီႇၽွင်းငမ်းၸိုင်ႈမိူင်း ပိၼ်ႇလႅၵ်ႈပဵၼ်မႃးလူင်ပွင်ၸိုင်ႈ ပႂ်ႉမိူင်းၼႆႉ ပဵၼ်လွင်ႈၶတ်းၸႂ်ႁႂ်ႈလႆႈပဵၼ် မႃးလူင်ပွင်ၸိုင်ႈတၢင်းၵၢၼ်ၼႆၵေႃႈ ဝႃႈလႆႈ။
ၵွၼ်ႇပႆႇပိၼ်ႇလႅၵ်ႈၸိူင်ႉၼၼ် ၶွင်ႇသီႇသိုၵ်းမၢၼ်ႈၼႆႉ ပူတ်းယႃႉပႅတ်ႈၽွၼ်းၵၢၼ်ပၢင်လိူၵ်ႈ တင်ႈပီ 2020 ႁဵတ်းၼႆသေ ၼႄၾၢင်ႁၢင်ႈ လွင်ႈဝႃႈ လူင်ပွင်ၸိုင်ႈၸုမ်းၼူၵ်ႉယုင်း ဢၼ်ဢွင်ႇသၢၼ်းၸူႉၵျီႇဢွၼ်ႁူဝ်ၼၼ်ႉ ဢမ်ႇမီးယဝ်ႉ ဝႃႈၸိူင်ႉ ၼႆ ဢွၼ်တၢင်းပေႃးယဝ်ႉ ၸင်ႇမႃး ပိၼ်ႇလႅၵ်ႈပဵၼ် လူင်ပွင်ၸိုင်ႈပႂ်ႉမိူင်းဢၼ်ဝႃႈၼၼ်ႉ။
ၸၵၸ ၶွင်ႇသီႇသိုၵ်းမၢၼ်ႈၼႆႉ ၼင်ႇႁိုဝ် တေၵုမ်းၵမ်လႆႈၵူၼ်းမိူင်း ယဝ်ႉၵေႃႈ ၼင်ႇႁိုဝ် လွင်ႈၽွင်းငမ်းမၼ်း တေမၼ်ႈ ၵႄႇၵႂႃႇၼႆသေ ၶတ်းၸႂ်ႁဵတ်းႁႂ်ႈၸိုင်ႈမိူင်း ႁိမ်းႁွမ်းဢိၵ်ႇလူၺ်ႈပႃးတင်းၵူႈမိူင်းမိူင်းၸိူဝ်းၼႆႉ မၵ်းမၼ်ႈၶဝ်ပဵၼ်လူင်ပွင် ၸိုင်ႈၼႆႉမႃး ၸဵမ်မိူဝ်ႈပူၼ်ႉမႃး 3-4 လိူၼ်ပူၼ်ႉယဝ်ႉ။
 ၵူၺ်းၵႃႈ ႁၢၼ်ႉတေႃႇဝၼ်းမိူဝ်ႈလဵဝ် ပႆႇမီးၽႂ် ပႆႇမီးမိူင်းလႂ် မၵ်းမၼ်ႈ ၶဝ်ပဵၼ်လူင်ပွင်ၸိုင်ႈ တၢင်းၵၢၼ်။
ႁဝ်းၶႃႈ တေတွင်းၵၼ်ယူႇ မိူဝ်ႈႁၢင်လိူၼ်ဢေႊၿရိူဝ်ႊၼၼ်ႉ မိၼ်းဢွင်ႇလႅင်ႇၵၢၼ်ႉၵူၵ်ႉၵႂႃႇၶဝ်ႈႁူမ်ႈၸွမ်းပၢင်ၵုမ် ဢႃႊသီႊ ယၼ်ႊ တီႈမိူင်းဢိၼ်ႊတူဝ်ႊၼီႊသိူဝ်ႊ တီႈပၢင်ၵုမ်ၶိုၵ်ႉတွၼ်းဢႃႊသီႊယၼ်ႊ ဢၼ်ၵဵဝ်ႇလူၺ်ႈလွင်ႈမိူင်းမၢၼ်ႈၼၼ်ႉ ဢွၵ်ႇမႃးၶေႃႈတူၵ်းလူင်း 5 ၶေႃႈ
(1) လွင်ႈၵေႃႇၵၢၼ်ႁၢႆႉ တင်းသဵင်ႈႁႂ်ႈၵိုတ်းယိုတ်းၵမ်းလဵဝ်၊ (2) ႁႂ်ႈႁူပ်ႉထူပ်းဢုပ်ႇဢူဝ်းသေ ႁႃလၢႆးၵတ်းယဵၼ်တေႃႇ ၵၼ်၊ (3) ယူႇတီႈၽူႈတၢင်တူဝ် ၶိုၵ်ႉတွၼ်းၶွင်ႁူဝ်ၼႃႈဢႃႊသီႊယၼ်ႊ ႁႂ်ႈလႆႈငူပ်ႉငီႉၶိုင်ပွင် ၶၵ်ႉၵၢၼ်ႁူပ်ႉဢုပ်ႇ ၵၢၼ်မိူင်းၵၼ်၊ (4) ယူႇတီႈဢႃႊသီႊယၼ်ႊ ႁႂ်ႈလႆႈပၼ်တၢင်းၸွႆႈထႅမ်လူၺ်ႈလွင်ႈၵူၼ်းတူၺ်းထိုင်ၵၼ်၊ (5) ယူႇတီႈ ၸုမ်းတူဝ်တႅၼ်းဢႃႊ သီႊယၼ်ႊ ႁႂ်ႈလႆႈၶဝ်ႈၸူးမိူင်းမၢၼ်ႈသေ ႁူပ်ႉဢုပ်ႇၸွမ်းၵူၼ်းၼႂ်းမိူင်းၵူႈပႃႈၾၢႆႇ ဝႃႈၸိူင်ႉၼၼ်။
ၵမ်းၼႆႉ ၸွမ်းၼင်ႇၶေႃႈတူၵ်းလူင်းၸိူဝ်းၼႆႉသေ မိူဝ်ႈၵျုၼ်ႊ 3 ဝၼ်းၼၼ်ႉ ၽူႈၼမ်းၼႂ်းလူင်ဢႃႊသီႊယၼ်ႊလႄႈ တင်းၵႅမ်ၶုၼ်ၽွင်းၾၢႆႇမိူင်းၼွၵ်ႈ ၶွင်မိူင်းပရူဝ်ႊၼၢႆႊ ႁွတ်ႈၽႅဝ်မႃးတီႈၼေႇပျီႇတေႃႇ ႁူပ်ႉဢုပ်ႇၸွမ်းမိၼ်းဢွင်ႇလႅင်ႇသေ ယဝ်ႉ ပွၵ်ႈမိူဝ်းၵႂႃႇၵူၺ်း ဢမ်ႇဢွၵ်ႇမႃးၽွၼ်းၵၢၼ်ဢီႈသင်။
Ms. Christine Schraner Burgener  ဢၼ်ပဵၼ်တူဝ်တႅၼ်းၶိုၵ်ႉတွၼ်းၶွင်ၸၢတ်ႈၸိုင်ႈလုမ်ႈၾႃႉ 
ၵမ်းၼႆႉ ၼႂ်းၵႄႈၼၼ်ႉ Ms. Christine Schraner Burgener ဢၼ်ပဵၼ်တူဝ်တႅၼ်းၶိုၵ်ႉတွၼ်းၶွင်ၸၢတ်ႈၸိုင်ႈလုမ်ႈၾႃႉ သမ်ႉၶိုၼ်းၶတ်း ၸႂ်တႃႇၶဝ်ႈၸူးမိူင်းမၢၼ်ႈသေ တေၶိုင်ပွင်ၸွႆႈ ႁႂ်ႈလႆႈပဵၼ်မႃးပၢင်ဢုပ်ႇၵုမ်ၵၢၼ်မိူင်းဝႃႈၼႆသေတႃႉ ၾၢႆႇၸၵၸ ၶဝ် ဢမ်ႇ ယွမ်းႁပ်ႉ ဢမ်ႇပၼ်မၼ်းၼၢင်းၶဝ်ႈမႃးၼႂ်းမိူင်း။
ၵူၺ်းၵႃႈ ပေႃးမႃးတူၺ်းငဝ်းလၢႆးၼႂ်းမိူင်းၼႆ ပၢင်တိုၵ်းၼႂ်းၵႄႈ EAO လႄႈ PDF ၶဝ်လႄႈတင်း တပ်ႉသိုၵ်းမၢၼ်ႈၼႆႉ ႁၢဝ်ႈ ႁႅင်းမႃးၵူႈမိုဝ်ႉၵူႈဝၼ်း။
 ၾၢႆႇၸၶၸ မိပ်ႇငႅၼ်းႁဵတ်းႁၢႆႉတေႃႇၵူၼ်းမိူင်းၼႆၵေႃႈ ၵွႆႈယူႇၵွႆႈႁၢဝ်ႈႁႅင်းမႃး ပူၼ်ႉပႅၼ်လိူဝ်မႃး ၾၢႆႇ ၼိုင်ႈသမ်ႉ ဢမ်ႇမီးၽႅၼ်ၵၢၼ်လူင်ႈၼႃႈ တႃႇတေႁႄႉၵင်ႈယူတ်းယႃတၢင်းပဵၼ်ၶူဝ်ႊဝိတ်ႉ 19 ၼၼ်ႉသေ လွင်ႈၸပ်းၽႄႈ ၼႆႉ ထိုင်တီႈ ပေႃးဢမ်ႇၵွၼ်းပေႉလႆႈ။
 ႁူဝ်ၼပ်ႉၵူၼ်းတၢႆ ၵူၼ်းပဵၼ်ၼႆႉ ပုင်ႈၶိုၼ်ႈပူၼ်ႉတၢင်ႉၵႂႃႇပႅတ်ႈ ၵူၼ်းမိူင်း ၼႆႉ ၸႂ်လမ်တေႃးသတေႃႇၸုမ်းယိပ်းဢႃႇၼႃႇ လူၼ်ႉလူၼ်ႉလိူဝ်လိူဝ် ။
 မိူၼ်ဝႃႈၸိုင်ႈမိူင်းၼႆႉ တေတႅၵ်ႇ လႅဝ်ၽႅဝ်ႉယဝ်ႉႁိုဝ်ၼႆ ထိုင်တီႈပေႃးလႆႈမႆႈၸႂ်တၢၼ်ႇၼၼ်ႉ ။
ၵွပ်ႈပိူဝ်ႈၸိူင်ႉၼႆ တေသိုပ်ႇပွႆႇပဵၼ်ၸိူင်ႉၼၼ်ၵႂႃႇတိၵ်းတိၵ်း ငဝ်းလၢႆးမိူင်းမၢၼ်ႈၼႆႉ တေၸၢင်ႈမုင်ႈၸူး သိုၵ်းၵၢင်မိူင်း ယဝ်ႉၼႆ Ms. Christine Schraner Burgener ၸင်ႇၶိုၼ်းၾၢင်ႉ ထိုင်မႃးၼၵ်းၼၵ်းၼႃၼႃ။
 ၾၢႆႇၼိုင်ႈၵေႃႈ ယူႇတီႈ US လႄႈ ၵူႈမိူင်းမိူင်း ၵေႃႈ မိပ်ႇငႅၼ်းဢႃးလႃးၼႃႇသေယဝ်ႉ ထိုင်မႃးမိူဝ်ႈလိူၼ်ဢေႃႊၵတ်ႊသ် 4 ဝၼ်း ဢႃႊသီႊယၼ်ႊ ၸင်ႇမွပ်ႈၶၢၼ်း Erywan Yusof ၵႅမ်ၶုၼ်ၽွင်းလူင်ၾၢႆႇမိူင်းၼွၵ်ႈ ၶွင်ပရူႊၼၢႆႊၼၼ်ႉ ပဵၼ်တူဝ်တႅၼ်းၶိုၵ်ႉတွၼ်းဢႃႊသီႊယၼ်ႊ ဢၼ် ၵဵဝ်ႇၵပ်းတၢင်းမိူင်းမၢၼ်ႈဝႃႈၼႆသေ ပၼ်ပုၼ်ႈၽွၼ်းမႃ။
Erywan Yusof ၼႆႉ ပိၵ်ႉသမ်ႉဝႃႈ မၼ်းယၢမ်ႈမႃးမိူင်းမၢၼ်ႈ မိူဝ်ႈလိူၼ်ၵျုၼ်ႊၼၼ်ႉ ပွၵ်ႈၼိုင်ႈယူႇ ဝႃႈၼၼ်သေတႃႉ ၵေႃႈ ၼွၵ်ႈလိူဝ် ၸၵၸ မၼ်းဢမ်ႇမီးသၢႆသိုပ်ႇ ၼႂ်းၽူႈလႂ်ၽႂ်။
ၵမ်းၼႆႉ ယူႇတီႈၸၵၸ တႄႉ ပိၵ်ႉသမ်ႉဢမ်ႇလႆႈၸႂ်သေတႃႉ ၵႃႈလႆႈယွမ်းႁပ်ႉ Erywan Yusof ယူႇ။
 ၵွပ်ႈသင်ၼႆ သင် ၸိူဝ်ႉပဵၼ်လႆႈမၼ်းၶႂ်ႈလႆႈတူဝ်တႅၼ်း ဢၼ်လုၵ်ႉတီႈတၢင်းမိူင်းထႆးၼၼ်ႉ မႃးဢဝ်ပုၼ်ႈၽွၼ်း။
 ၵူၺ်ႈၵႃႈ ဢႃႊသီႊယၼ်ႊ တင်းမူတ်းဢမ်ႇယွမ်းႁပ်ႉလႄႈ ၸင်ႇတေပဵၼ်မႃး Erywan Yusof ။
ပဵၼ်ႁိုဝ်ၵေႃႈယဝ်ႉ ဝၢႆးသေ မွပ်ႈၶၢၼ်းပဵၼ်တူဝ်တႅၼ်းယဝ်ႉဝၼ်းၼိုင်ႈၵူၺ်း Erywan Yusof ပၢၵ်ႇလၢတ်ႈဝႃႈ မီးၵၢင် ၸႂ်ၶႂ်ႈႁူပ်ႉဢုပ်ႇတၢင်းၽူႈၸိူဝ်းထုၵ်ႇလီႁူပ်ႉဢုပ်ႇတင်းမူတ်း တင်းသဵင်ႈၼၼ်ႉ ဝႃႈၸိူင်ႉၼႆ။
လႆႈႁၼ်ဢႃႊသီႊယၼ်ႊ ယုၵ်ႉတၢင်ႇ Erywan Yusof ပဵၼ်မႃးတူဝ်တႅၼ်းၼႆႉ ယူႇတီႈ NUG လူင်ပွင်ၸိုင်ႈၽွမ်ႉႁူမ်ႈ ၸၢဝ်းၶိူဝ်းၶဝ်ၵေႃႈသမ်ႉ ဢွၵ်ႇလိၵ်ႈႁပ်ႉႁွင်း ႁၼ်လီဝႆႉၸွမ်း။
 ၵူၺ်းၵႃႈ မုၵ်ႉၸုမ်းၵၢၼ်ၵူၼ်းၾၢႆႇမိူင်း ဢၼ်ၸိူဝ်းပဵၼ် CSO မီးမွၵ်ႈ ၸုမ်းမၼ်း 400 ပၢႆၼႆႉတႄႉ ဢမ်ႇႁၼ်လီ။
 ယွၼ်ႉပိူဝ်ႈဢႃႊသီႊယၼ်ႊ ဢမ်ႇဢဝ်ၶေႃႈၵႂၢမ်းၵၢင်ၸႂ် တီႈ NUG သေ ႁဵတ်းၵႂႃႇၾၢႆႇလဵဝ်ၵူၺ်းလႄႈၼႆ ၸင်ႇဝႃႈ ၶဝ်သၢၼ်ၶတ်း။
ပေႃးတေမႃးတူၺ်းၵူၼ်း ၵၢၼ်မိူင်းၸိူဝ်းဢၼ်ပႂ်ႉတူၺ်းငဝ်းလၢႆးၵၢၼ်မိူင်း မိူင်းမၢၼ်ႈယူႇၼႆႉ ၼႂ်းမိူင်းၼွၵ်ႈမိူင်း ၵမ်ႈၼမ် ၼမ်ၼႆၵေႃႈ ဢမ်ႇပေႃးမီးတၢင်းမုင်ႈမွင်း ဢမ်ႇပေႃးႁၼ်လီတီႈ Erywan Yusof တေမႃးၶိုင်ၵၢၼ် ပၼ်ၼႂ်းၵႄႈမၼ်း ၼႆႉ။
ပဵၼ်ႁိုဝ်ပဵၼ် ဢမ်ႇပေႃးႁိုင်သင် မိတ်ႊသတိူဝ်ႊ Yusof ၼႆႉ တေပဵၼ်မႃးတူဝ် တႅၼ်းၶိုၵ်ႉတွၼ်းဢႃႊသီႊယၼ်ႊယဝ်ႉ လႄႈ ဢမ်ႇပေႃးႁိုင် တေၶဝ်ႈမႃးၸူးၼႂ်းမိူင်းမၢၼ်ႈယဝ်ႉ။
 ၵမ်းၼႆႉ ပေႃးမၼ်းမႃးၼႆ ၸင်ႇတေလႆႈႁူပ်ႉၵူၼ်းၵူႈပႃႈၾၢႆႇသေ ၶိုင်ပွင်ပဵၼ်လႆႈပၢင်ဢုပ်ႇၵုမ်ၵၢၼ်မိူင်းႁိုဝ်ဢၼ်ဝႃႈၼၼ်ႉ တေလႆႈပၵ်းတႃပႂ်ႉတူၺ်းယဝ်ႉ။
ယူႇတီႈႁဝ်းၶႃႈတႄႉ ဢမ်ႇမီးတၢင်းမုင်ႈမွင်း ။
 ၵွပ်ႈသင်လႃႇ မၼ်းၵေႃႈ တေမီးလွင်ႈတၢင်းမၼ်း 2-3 ၶေႃႈ
ၾၢႆႇ ၸၵၸ ၶွင်ႇသီႇသိုၵ်းမၢၼ်ႈၶဝ်ၼႆႉ ၶဝ်မီးဝႆႉၶေႃႈယိူင်းဢၢၼ်းႁင်းၵူၺ်းၶဝ် ၶဝ်မီးဝႆႉၽႅၼ်လဵၼ်ႈ ဢၼ်ဝႃႈ Game Plan ၶဝ်ဝႆႉႁင်းၵူၺ်းယဝ်ႉလႄႈ ၶဝ်တေသိုပ်ႇႁုၵ်ႉၸၼ် လွင်ႈၽွင်းငမ်းၶဝ်ႁႂ်ႈယိုတ်ႈယၢဝ်းၵႂႃႇၵူၺ်း ႁဝ်းၶႃႈ ႁၼ်ထိုင်ဝႆႉဢၼ်ၼိုင်ႈ။
ယူႇတီႈၵူၼ်းမိူင်း တႃႇတေယွမ်းႁပ်ႉႁၼ်လီၸွမ်း တေပႆႇငၢႆႈ ၵွပ်ႈပိူဝ်ႈလႆႈၸဵပ်းၸၢၼ်ႈၼႃႇဢႃးလႃးယဝ်ႉလႄႈ တႃႇ တေယွမ်းႁပ်ႉပၢင်ငူပ်ႉငီႉဢုပ်ႇၵုမ်ၵၼ်ဢၼ်ဝႃႈၼၼ်ႉ ယူႇတီႈၵူၼ်းမိူင်းၵေႃႈ ဢမ်ႇယွမ်းႁပ်ႉလႆႈ။
ပေႃးတူၺ်းတူဝ်တႅၼ်းၶိုၵ်ႉတွၼ်းဢႃႊသီႊယၼ်ႊၼႆ မၼ်းဢမ်ႇပေႃးမီးဢေႃးၸႃႇ တႃႇတေသုမ်ႇငုမ်းလႆႈ ၸၵၸ ၶွင်ႇသီႇသိုၵ်းမၢၼ်ႈၶဝ်။
ဢိင်ၼိူဝ် ၶေႃႈမုလ်းသၢမ်ၶေႃႈၼႆႉသေယဝ်ႉသင်ၸိူဝ်ႉဝႃႈ ၶႂ်ႈႁႂ်ႈႁႅင်းၵူႈမိူင်းမိူင်းမိပ်ႇငႅၼ်းၼၼ်ႉ ယွမ်းလူင်းဝႃႈၼၼ်ၸိုင် ယူႇတီႈၸၵၸ ၸႂ်ႉတိုဝ်းတူဝ်တႅၼ်း ဢႃႊသီႊ ယၼ်ႊ မိတ်ႊသတိူဝ်ႊ Yusof ၼႆႉ ၽၢၼ်ႇသၢင်ႈပဵၼ် ၾင်ႇလဵၼ်ႈၵၢၼ်မိူင်းဢၼ်ၼိုင်ႈ တမ်းႁႂ်ႈဝႃႈ ပဵၼ်ၸိူင်ႉၼႆၵူၺ်း ၵွၼ်ႇလႃႇ။
ၼႆႉၵေႃႈ သမ်ႉတေဢမ်ႇသၢင်ႇထုၵ်ႇ ပၢင်လဵၼ်ႈၵၢၼ်မိူင်းဢၼ်ၼႆႉ ၽိူဝ်ႇတေပဵၼ် လွင်ႈပိၼ်ႇပၢႆႇလႅၵ်ႈလၢႆႈ ၵူၺ်းတေပဵၼ် ပိူဝ်ႈတႃႇ ၵၢၼ်လဵၼ်ႈၵၢၼ်မိူင်းၶွင်ၸၵၸၶဝ် မၼ်ႈၵိုမ်းတိူဝ်းလိူဝ်ၵႂႃႇၵူၺ်း။
 ယဝ်ႉၵေႃႈ တေပဵၼ်ပိူဝ်ႈတႃႇၼႄၼႃႈတေႃႇ ၵူႈ မိူင်းမိူင်း လွင်ႈဝႃႈၶဝ်ၵေႃႈမီးၸႂ်ၽႃႇၵၢင်ဝၢင်းၶိုင်ႈ ယွမ်းႁူပ်ႉဢုပ်ႇၵၢၼ်မိူင်းယူႇ တေပဵၼ်လွင်ႈၼႄဢၼ်ၼၼ်ႉၵူၺ်း။
ထႅင်ႈၶေႃႈၼိုင်ႈၵေႃႈ ၵူၼ်းမိူင်းတေယွမ်းႁပ်ႉဢၼ်ဝႃႈ ပၢင်လဵၼ်ႈၵၢၼ်မိူင်းဢၼ်ၸၵၶၶဝ် ၽၼ်ႇသၢင်ႈပဵၼ်မႃးၼၼ်ႉ သေယဝ်ႉ တေယွမ်းႁပ်ႉလႆႈဢမ်ႇၸႂ်ႈ မိူၼ်လၢတ်ႈမႃးမိူဝ်ႈၵႆႈ ၵူၼ်းမိူင်းၼႆႉ တိူဝ်ႉသၢင်ႈၸဵပ်းသႅပ်ႇၼႃႇဢႃးလႃးယဝ်ႉ။
ၵမ်းၼႆႉ ယူႇတီႈၵူၼ်းမိူင်း ဢမ်ႇႁပ်ႉၵူၺ်းဢမ်ႇၵႃး ၵူပ်ႉၽူႈတႃႇၶဝ်ႈလဵၼ်ႈၸွမ်းၵၢၼ်မိူင်းဢၼ်ၼႆႉ ယင်းၸၢင်ႈလႆႈၺႃး တၢမ်ႇပေႃႉယွၼ်ႈ ယွၼ်ႉမၼ်းၵွၼ်ႇ ႁဝ်းၶႃႈတႄႉ ႁၼ်ထိုင်ၸိူင်ႉၼၼ်။
တီႈၼႆႈတေမီးမႃး ၶေႃႈထၢမ်ဢၼ်ၼိုင်ႈ တေႃႈၼင်ႇ NUG လူင်ပွင်ၸိုင်ႈၽွမ်ႉႁူမ်ႈ ၸၢဝ်းၶိူဝ်း ယင်းႁပ်ႉႁွင်းႁၼ်ထိုင်လီ တႃႇတေပဵၼ်မႃးပၢင်ဢုပ်ႇၵုမ်တင်းၶဝ်ၼၼ်ႉ လူးၼႆ ၼႆႉမၼ်းတိုၵ်ႉၸဝ်ႉၼႃႇဢႃးလႃး။
ႁဝ်းႁၼ်ထိုင်ဝႃႈ NUG ႁပ်ႉႁွင်းႁၼ်လီတီႈမိတ်ႊသတိူဝ်ႊ Yusof မၼ်းပဵၼ်ၽူႈတူဝ်တႅၼ်းၶိုၵ်ႉတွၼ်းတႃႇမိူင်းမၢၼ်ႈ ဢၼ်ဝႃႈၼၼ်ႉ မၼ်းၵူၺ်းပဵၼ် ပိူဝ်ႈတႃႇၶဝ်ဢဝ်ၼႃႈဢဝ်သဵင် တႃႇတေၵႂႃႇၶဝ်ႈပၢင်ၵုမ် UNGA ပၢင်ၵုမ်ၵူႈလွင်ႈလွင်ႈ ၶွင် ၸၢတ်ႈၸိုင်ႈလုမ်ႈၾႃႉ ဢၼ်တေပဵၼ်မႃးၼႂ်းလိူၼ်ၼႃႈၼၼ်ႉၵူၺ်း။
 ၶႂ်ႈၼႄဝႃႈ NUG ၵေႃႈ ၸႂ်ႉတိုဝ်းလၢႆးတၢင်းၵၢၼ်မိူင်း ဢဝ်လၢႆးၵၢၼ်မိူင်း ၵႄႈလိတ်ႈၵၢၼ်မိူင်းၼၼ်ႉယူႇ ၶဝ်ၵေႃႈ ၶႂ်ႈလႆႈၼႃႈဢၼ်ၼႆႉသေ ၸင်ႇတေပိုၼ်ၽၢဝ်ႇဝႃႈ ၶဝ်ယွမ်းႁပ်ႉ ၵူၺ်း ၶဝ်ႁပ်ႉႁွင်းမိတ်ႊသတိူဝ်ႊယူႊသွပ်ႊၵူၺ်း ႁဝ်းၶႃႈတႄႉ ႁၼ်ထိုင် ၸိူင်ႉၼၼ်။
ၵမ်းၼႆႉ တိူၵ်ႈတီႈမၼ်းမႃးဝႃႈဢမ်ႇဢုပ်ႇဢမ်ႇပဵၼ်ယဝ်ႉ တေဢုပ်ႇတႄႉယဝ်ႉ ၼႆၵေႃႈ ယူႇတီႈၸၵၸၼႆႉ ၽိူဝ်ႇတေဢုပ်ႇ ၸွမ်း NUG တႃႉၶဝ်ဢုပ်ႇတေႃႇဢွင်ႇသၢၼ်းသူႉၵျီႇၼႆႉ ၶဝ်ယင်းၸၢင်ႈလႆႈၼႃႈ ၵူၼ်းမိူင်းယင်းတေၸၢင်ႈယွမ်းႁပ်ႉၼႆ ၶဝ် ၵေႃႈတေဝူၼ်ႉႁၼ်ထိုင်ဝႆႉ။
ၵမ်းလိုၼ်းသုတ်း ႁဝ်းၶႃႈလႆႈငိၼ်းၶၢဝ်ႇဝႃႈ ယူႇတီႈမိတ်ႊသတိူဝ်ႊ Yusof ၵေႃႈ သမ်ႉၶိုၼ်းဝႃႈ တႃႇတေလႆႈႁူပ်ႉၸွမ်း ဢွင်ႇသၢၼ်းသူႉၵျီႇၼၼ်ႉ တေလႆႈပႂ်ႉၶၢဝ်းယၢမ်းယူႇ ၾၢႆႇၼိုင်ႈၵေႃႈ ပေႃးတေပဵၼ်ပိူဝ်ႈတႃႇ ၵႂႃႇၸွႆႈထႅမ် ၵူၼ်းၼင်ႇၵၼ် တူၺ်းထိုင်ၵၼ် လၢတ်ႈဢွၵ်ႇမႃးဝႆႉၸိူင်ႉၼၼ်။
ပေႃးႁဝ်းၶႃႈ မႃးႁုပ်ႈတူၺ်း ငဝ်းလၢႆးတင်းသဵင်ႈသေ ထတ်းသၢင်တႄႉ ယူႇတီႈမိတ်ႊသတိူဝ်ႊ Yusof ဢၼ်ပဵၼ် တူဝ် တႅၼ်းၶိုၵ်ႉတွၼ်းဢႃႊသီႊယၼ်ႊ ၵဵဝ်ႇလူၺ်ႈၵၢၼ်မိူင်းမၢၼ်ႈ တေၶဝ်ႈမႃးၸူးၼႂ်းမိူင်းမၢၼ်ႈသေ တေမႃးၶိုင်ပွင်ႁႂ်ႈပဵၼ် ပၢင်ၵုမ်ၵၢၼ်မိူင်းဢၼ်ဝႃႈၼၼ်ႉ ႁဝ်းၶႃႈ ႁၼ်ထိုင်တႄႉ တေဢမ်ႇပေႃးမီးၽွၼ်းလီ ၵၢၼ်မိူင်းသင်တႄႉတႄႉၼႆ ႁဝ်းၶႃႈ တႄႉ ႁၼ်ထိုင်ၸိူင်ႉၼင်ႇၼႆ ဢၼ်ဝႃႈၼၼ်ႉ ယွၼ်းပၢႆးၼႄၵၼ်သေ ႁႂ်ႈလႆႈၶွတ်ႇယွတ်ႈပၢႆၵႂၢမ်းဝႆႉတီႈၼႆႈၶႃႈ။
မႂ်ႇသုင်ၶႃႈ
ႁိုၼ်း ၵႃယၢင်း
ယၢမ်းလဵဝ် ၵူၼ်းပၢႆႈၽေးသိုၵ်း တီႈဝဵင်းၼမ်ႉလၼ်ႈ ႁူဝ်ၵူၼ်း 500 ပၢႆ ထူပ်းတၢင်းယၢပ်ႇၽိုတ်ႇ လွင်ႈၵိၼ်ယႅမ်ႉလႄႈ ၼမ်ႉၸႂ်ႉ/ ၼမ်ႉၵိၼ်  ဝႃႈၼႆ။
SHAN/ ၵူၼ်းပၢႆႈၽေးသိုၵ်း တီႈၼမ်ႉလၼ်ႈ 
ၵူၼ်းပၢႆႈၽေးသိုၵ်း ဢၼ်မႃးသွၼ်ႈဝႆႉတီႈဝတ်ႉၵုင်းၵေႃႇ ဝဵင်းၼမ်ႉလၼ်ႈ ၸႄႈဝဵင်းသီႇပေႃႉ ၸိုင်ႈတႆးပွတ်းႁွင်ႇ ႁူဝ်ၵူၼ်း 564 ၵေႃႉၼၼ်ႉ ယၢမ်းလဵဝ် ထူပ်းတၢင်းယၢပ်ႇ ၽိုတ်ႇလွင်ႈၵိၼ်ယႅမ်ႉလႄႈ လွင်ႈၼမ်ႉၸႂ်ႉ/ ၼမ်ႉၵိၼ် ၼႆယဝ်ႉ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ဝဵင်းၼမ်ႉလၼ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “လွင်ႈၵိၼ်ယႅမ်ႉၵေႃႈ ယၢပ်ႇ ၽိုတ်ႇယူႇ ။
 လွင်ႈၼမ်ႉၸႂ်ႉ/ ၼမ်ႉၵိၼ်သမ်ႉ ယၢပ်ႇၽိုတ်ႇလိူဝ်ႁႅင်း ၶႃႈဢေႃႈ။
 ၼမ်ႉ ဢမ်ႇတဵမ်ထူၼ်ႈ သမ်ႉလႆႈၵႂႃႇတဵၵ်း ၵႆ ၸွမ်းႁိမ်းႁွမ်းၸိူဝ်းၼၼ်ႉ ပၢင်တိုၵ်းၵေႃႈ တိုၵ်ႉမီးယူႇလႄႈ လွင်ႈတေၵႂႃႇတဵၵ်း ၼမ်ႉမႃးၼၼ်ႉၵေႃႈ ဢမ်ႇမီးလွင်ႈႁူမ်ႇလူမ်ႈ တေၸၢင်ႈမီးၽေးတေႃႇၶဝ်ၼၼ်ႉၶႃႈယဝ်ႉ”- ဝႃႈၼႆ။
ၵူၼ်းပၢႆႈၽေးသိုၵ်း ႁူဝ်ၵူၼ်း 500 ပၢႆ ဢၼ်ပၢႆႈမႃးသွၼ်ႈဝႆႉတီႈဝတ်ႉၵုင်းၵေႃႇၼႆႉ လႆႈဢွၼ်ၵၼ်ပၢႆႈမႃး မိူဝ်ႈႁူဝ်လိူၼ် ဢေႃႊၵတ်ႊသ်ၼႆႉ ပဵၼ်ၵူၼ်းဝၢၼ်ႈၵုင်းတင်း မၢၼ်ႈၵျွင်း ၼႆယဝ်ႉ။
“ပၢင်တိုၵ်းတႄႉ မိူဝ်ႈဝႃးတင်းမိူဝ်ႈၼႆႉ ယဵၼ်လူင်းဝႆႉၶႃႈဢေႃႈ မၼ်းပဵၼ်သိုၵ်းၶူဝ်းၶဵဝ် တင်းၶူဝ်းလၢႆး ။
ႁဝ်းတေႃႇႁဝ်း ယိုဝ်း ၵၼ်ၵူၺ်းၶႃႈ ၶဝ်ၸၢမ်းႁႅင်းၵၼ်ၶႃႈဝႃႇ။
 ၵူၺ်းၵႃႈ ၵူၼ်းပၢႆႈၽေးသိုၵ်းတႄႉ လႆႈပၢႆႈမႃး မွၵ်ႈဝၼ်းတီႈ 10 ၼၼ်ႉ တေႃႇထိုင် ယၢမ်းလဵဝ် ပႆႇလႆႈပွၵ်ႈၶိုၼ်းၶႃႈ”- ၵူၼ်းၼုမ်ႇပိုၼ်ႉတီႈၼမ်ႉလၼ်ႈ ၵေႃႉၼိုင်ႈ လၢတ်ႈၼႄၽူႈတွႆႇ ႁွၵ်ႈၼင်ႇၼႆ။
ၵူၼ်းဝၢၼ်ႈ ဢၼ်ပၢႆႈမႃးသွၼ်ႈဝႆႉ တီႈဝတ်ႉၵုင်းၵေႃႇၼႆႉ ပဵၼ်ၵူၼ်းဝၢၼ်ႈၵုင်း လင်ႁိူၼ်း 77 လင် ႁူဝ်ၵူၼ်း 363 ၵေႃႉ၊ ၵူၼ်းမၢၼ်ႈၵျွင်း လင်ႁိူၼ်း 35 လင် ႁူဝ်ၵူၼ်း 137 ၵေႃႉလႄႈ သင်ၶၸဝ်ႈ တီႈဝတ်ႉၵုင်းၵေႃႇထႅင်ႈ 64 တူၼ် တင်းမူတ်း ႁူမ်ႈၵၼ် 564 ၵေႃႉ ၼႆယဝ်ႉ။
ထႅင်ႈၾၢႆႇၼိုင်ႈၵေႃႈ ယၢမ်းလဵဝ်ၼႆႉ တၢင်းပဵၼ်ၶူဝ်ႊဝိတ်ႉ 19 ၵေႃႈ တိုၵ်ႉၽႄႈလၢမ်း ႁၢဝ်ႈႁႅင်းယူႇသေ ၵူၼ်းပၢႆႈၽေးသိုၵ်း သမ်ႉ ဢွၼ်ၵၼ်ၵႂႃႇၶွၼ်ႈယူႇဝႆႉတီႈလဵဝ် ၸိူင်ႉၼႆ ၽူႈတူင်ႉၼိုင်ၼႂ်းတူင်ႇဝူင်းၼမ်ႉလၼ်ႈတႄႉ ဢွၼ်ၵၼ်မႆႈၸႂ် ၵူဝ်ၸိူဝ်ႉ မႅင်းၵႂႃႇၽႄႈလၢမ်းတိတ်းၸပ်း ၵူၼ်းပၢႆႈၽေးသိုၵ်း ၼႆယဝ်။
“တီႈၵူၼ်းပၢႆႈၽေးသိုၵ်း ၼၼ်ႉ သမ်ႉမီးၵူၼ်းၶဝ်ႈၶဝ်ႈဢွၵ်ႇဢွၵ်ႇ။
 ပေႃးလႆႈပၼ်ၾၢင်ႉ ၶဝ်ယူႇတႃႇသေႇဢေႃႈၼၼ်ႉ၊ ပေႃးမီးၵူၼ်းတိတ်းၸပ်းသေၵေႃႉၼိုင်ႈတႄႉ ပႃးၵၼ်ၵွႆတင်း မူတ်းၶႃႈဢေႃႈ ၵူၼ်းပၢႆႈၽေးႁဝ်းၶႃႈတႄႉ လွင်ႈၼႆႉၵေႃႈ လႆႈမႆႈၸႂ်ၵၼ်တႄႉတႄႉဝႃႈဝႃႈၶႃႈ”- ၽူႈတူင်ႉၼိုင်ၼႂ်းတူင်ႇဝူင်း ၵူၼ်း ၼမ်ႉလၼ်ႈ သိုပ်ႇလၢတ်ႈၼႄထႅင်ႈၼင်ႇၼႆ။
ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉၵေႃႈ ပိူင်ၼိုင်ႈ ၵူၼ်းမိူင်းၵူၼ်းပၢႆႈၽေး လႆႈၵူဝ်ၵၼ်သေဢမ်ႇၵႃး ယဝ်ႉၵေႃႈ ဢၼ်လႆႈ ၵူဝ်ၵၼ်ထႅင်ႈတႄႉ တၢင်းပဵၼ်ၶႆႈလိူတ်ႈဢွၵ်ႇ ၼၢဝ်ၼူၵ်ႉ ၼၢဝ်သၼ်ႇ (တုပ်ကွေး) ၸိူဝ်းၼႆႉ ယၢမ်းလဵဝ်ၼႆႉသမ်ႉ ပဵၼ်ၶၢဝ်း ၾူၼ် ၶၢဝ်းႁိုဝ်ႉသေ တၢင်းပဵၼ်ၼႆႉၵေႃႈ ၸၢင်ႈပဵၼ်မႃးႁၢဝ်ႈႁႅင်း မိူၼ်ၵၼ် ၵူၼ်းပိုၼ်ႉတီႈဝဵင်းၼမ်ႉလၼ်ႈ လၢတ်ႈၼႄ ၼင်ႇၼႆ။ၵဵတ်ႉၵူတ်ႇထတ်း တၢင်းပဵၼ်ၶူဝ်ႊဝိတ်ႉ 19 တၢင်းၶဝ်ႈဢွၵ်ႇဝဵင်း  ၼႂ်းမိူင်းတႆး ၵမ်ႈၼမ် ၶွင်ႇသီႇသိုၵ်းမၢၼ်ႈ ဢဝ်တီႈယူႇ ယိပ်းၵွင်ႈၵၢင်ႇပႂ်ႉဝႆႉလႄႈၵူၼ်းၵႂႃႇမႃး ယၢပ်ႇၽိုတ်ႇလႄႈဢမ်ႇလွတ်ႈလႅဝ်း။
SHAN/ ၵဵတ်ႉၵူတ်ႇထတ်း တၢင်းပဵၼ်ၶူဝ်ႊဝိတ်ႉ 19 ၼႂ်းမိူင်းတႆး 
တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ် ဢၼ်ၽႄႈလၢမ်းႁၢဝ်ႈႁႅင်း ၼႂ်းမိူင်းႁူမ်ႈတုမ်ၼႆႉ မိူၼ်ၼင်ႇ ၵဵတ်ႉၵူတ်ႇထတ်းတၢင်း ပဵၼ်ၶူဝ်ႊဝိတ်ႉ တၢင်းၶဝ်ႈဢွၵ်ႇ ၸွမ်းၸႄႈဝဵင်း ၼႂ်းမိူင်းတႆးၼႆႉ ၵမ်ႈၼမ် ပဵၼ်ၶွင်ႇသီႇသိုၵ်းမၢၼ်ႈ ယိုတ်းမိူင်း ယိပ်းၵွင်ႈ ၵၢင်ႇသေပႂ်ႉ ။
ၵူၼ်း လႃႈသဵဝ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“ၵဵတ်ႉၵူတ်ႇထတ်း တၢင်းပဵၼ်ၼႆႉ သိုၵ်းမၢၼ်ႈမႃး ပႂ်ႉၸွမ်းၵူႈတီႈ။
 ၸွမ်းၼႂ်းပွၵ်ႉၼႂ်းၵိဝ်ႇ ၸိူဝ်းၼႆႉၵေႃႈ ၶဝ်မႃးပႂ်ႉ။
 သင်ဝႃႈ ၵူၼ်းပွၵ်ႉၼႆႉ တေၵႂႃႇပွၵ်ႉပုၼ်ႉ ၶၢမ်ႈပွၵ်ႉမၼ်းၵူၺ်းၵေႃႈ ၶဝ်ပေႃးယွၼ်းငိုၼ်းယဝ်ႉ။
 ပႃးတင်းၵွင်ႈ ၶႃႈ ဢေႃႈ သိုၵ်းၸိူဝ်းၼၼ်ႉ”- ဝႃႈၼႆ။
ဢိင်ၼိူဝ် သိုၵ်းမၢၼ်ႈ ယိုတ်းမိူင်း ပႃးၵွင်ႈ ပႂ်ႉတူၺ်း/ ၵူတ်ႇထတ်းထဵတ်ႈထၢမ်ၵူၼ်းမိူင်းၵႂႃႇမႃးၸိူင်ႉၼႆၼႆႉ ႁဵတ်းႁႂ်ႈၵူၼ်းဝဵင်းၵေႃႈၵႂႃႇမႃးယၢပ်ႇ၊ ၵူၼ်းဝၢၼ်ႈယိင်ႈၶႅၼ်းဢမ်ႇႁတ်းၶဝ်ႈဝဵင်း။
ၵူၼ်း ပၢင်လူင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တီႈတၢင်းပၢင်လူင်ၼႆႉ ၶဝ်ပႂ်ႉတီႈၼႃႈၸၼ်ႉၸွမ် ၼၼ်ႉၶႃႈဢေႃႈ။
 ႁဵတ်းႁႂ်ႈၵူၼ်းမိူင်းၵႂႃႇမႃးဢမ်ႇငၢႆႈလူမ်မိူၼ်မိူဝ်ႈၵူႈပွၵ်ႈၼၼ်ႉၶႃႈၼႃႇ။
 ၽႂ်ၽႂ်ႁၼ်ၶဝ်ၵေႃႈတေ တူၵ်းၸႂ်သေယဝ်ႉ တၢၼ်ႇတၢၼ်ႇ မၼ်းၵေႃႈဢမ်ႇၶႂ်ႈလတ်း ဢမ်ႇၶႂ်ႈၵႂႃႇ ပဵၼ်ၼႆပႅတ်ႈၶႃႈဢေႃႈ။
 ဢမ်ႇလွတ်ႈလႅဝ်းယဝ်ႉၶႃႈၼႃ ”- ဝႃႈၼႆ။
မိူဝ်ႈပၢၼ် လူင်ပွင်ၸိုင်ႈ ၼူၵ်ႉယုင်း NLD ၼၼ်ႉ ၸွမ်းၵဵတ်ႉၵူတ်ႇထတ်း ၶဝ်ႈဝဵင်းၸိူဝ်းၼၼ်ႉတႄႉ ၵမ်ႈၼမ် ပဵၼ်ၸုမ်းပရ ႁိတ၊ ၸုမ်းတူင်ႉၼိုင်တူင်ႇဝူင်းၵူၼ်း ၸိူဝ်းၼႆႉ ပႂ်ႉၵူတ်ႇထတ်းတၢင်းပဵၼ်ၶူဝ်ႊဝိတ်ႉ 19 ။
 ယၢမ်းလဵဝ်တႄႉၵိုတ်းသိုၵ်းမၢၼ်ႈၵူၺ်း ။
“မိူဝ်ႈၵူႈပွၵ်ႈၼၼ်ႉတႄႉ ပဵၼ်ၸုမ်းပရႁိတ ပႂ်ႉၶႃႈဢေႃႈ ။
 တေႃႈလဵဝ်သမ်ႉ ပဵၼ် သိုၵ်း မၢၼ်ႈပႂ်ႉ ။
 ၶဝ်ႁဵတ်းႁိုဝ် ၵူတ်ႇထတ်းတႄႉ ဢမ်ႇႁူႉ။
 လွင်ႈၵႂႃႇမႃးတႄႉ မိူၼ်ၵဝ်ႇၵူၺ်း ၵႂႃႇမႃးလႆႈယူႇ”- ၸုမ်းပရႁိတ ဝဵင်းတူၼ်ႈတီး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈၼင်ႇၼႆ။
မိူဝ်ႈတၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသွင်ၼၼ်ႉတႄႉ ၵူၼ်းမိူင်းတေၶၢမ်ႈၵႂႃႇ ပွၵ်ႉၼိုင်ႈလႄႈ ပွၵ်ႉၼိုင်ႈၼၼ်ႉ တေလႆႈ မီးဝႂ်ၵမ်ႉယၼ် ၽူႈၵွၼ်းပွၵ်ႉသေ ၵႂႃႇမႃးလႆႈ သင်ဝႃႈ မီးလွင်ႈယႂ်ႇ လူဝ်ႇၵႂႃႇမႃးၼႆ ပႂ်ႉၶႂၢင်ႉၵႂႃႇမႃးယူႇ ဝႃႈၼႆ။ပႃႇတီႇမႂ်ႇသုင်ၸိုင်ႈတႆး/ တပ်ႉသိုၵ်းၸိုင်ႈတႆး ၸတ်းႁဵတ်းမၢႆတွင်းဝၼ်းၵိူတ်ႇၶွပ်ႇၶူပ်ႇ 50 ပီတဵမ် ပီၵွၼ်းၶမ်း တီႈငဝ်ႈငုၼ်း ဝၢၼ်ႈႁႆး ဝႃႈၼႆ။
Photo Tai Hun Mai- ပႃႇတီႇမႂ်ႇသုင်ၸိုင်ႈတႆးၸတ်းႁဵတ်းဝၼ်းၵေႃႇတင်ႈ  SSPP  50 ပီတဵမ် တီႈဝၢၼ်ႈႁႆး 16/8/2021 
မိူဝ်ႈၼႆႉ ဝၼ်းတီႈ 16/8/2021 ယၢမ်းၵၢင်ၼႂ် 8 မူင်း ထိုင် 10 မူင်းၵၢင်ၼႂ် ၶၢဝ်းတၢင်း 2 ၸူဝ်ႈမူင်း ပႃႇတီႇမႂ်ႇသုင်ၸိုင်ႈ တႆး/ တပ်ႉသိုၵ်းၸိုင်ႈတႆး SSPP/SSA ၸတ်းႁဵတ်း မၢႆတွင်း ဝၼ်းၵိူတ်ႇ ၶွပ်ႈၶူပ်ႇ 50 ပီတဵမ် ပီၵွၼ်းၶမ်း တီႈငဝ်ႈငုၼ်းဝၢၼ်ႈ ႁႆး ၼႂ်းၸႄႈဝဵင်းၵေးသီး ၸႄႈတွၼ်ႈလွႆလႅမ် ၸိုင်ႈတႆးပွတ်းၸၢၼ်း ၼႆယဝ်ႉ။
ၸဝ်ႈႁၢၼ် ၸၢႆးၽူင်းႁၢၼ် ၽူႈၶၢၼ်ပၢၵ်ႇ SSPP လၢတ်ႈတီႈၽူႈတွႆႇႁွၵ်ႈဝႃႈ “ပႃႇတီႇမႂ်ႇသုင်ႁဝ်းၶႃႈ လႆႈလတ်းၽၢၼ်ႇမႃး ၶၢဝ်းတၢင်း 50 ပီၼႆႉ မၼ်းၵေႃႈမီးမိူဝ်ႈလီမိူဝ်ႈၸႃႉ မိူဝ်ႈၶိုၼ်ႈမိူဝ်ႈလူင်း ၵူၺ်းၵႃႈ တွၼ်ႈၵၢၼ်ပႃႇတီႇၼႆႉ မၼ်းလမ်ႇလွင်ႈ ပေႃးဝႃႈႁဝ်းဢမ်ႇဢဝ် ပႃႇတီႇၼႆႉ ဢွၼ်ႁူဝ်တပ်ႉသိုၵ်းၼိုင်ႈလုၵ်ႈၼႆ မၼ်းတေပဵၼ်ဢၼ်ဝႃႈ ဢမ်ႇမီးၶွပ်ႇမီးလႅၼ် မၼ်း ၸၢင်ႈပဵၼ်ၸိူင်ႉၼၼ်။
 ၵွပ်ႈၼၼ်လႄႈ တွၼ်ႈၵၢၼ်ပႃႇတီႇၼႆႉ မၼ်းလမ်ႇလွင်ႈလႄႈ ႁဝ်းၶႃႈလူဝ်ႇလႆႈယုၵ်ႉမုၼ်း ႁႂ်ႈပႃႇ တီႇမႂ်ႇသုင်ႁဝ်း ႁုၼ်ႈမုၼ်းၶိုၼ်ႈယႂ်ႇၶိုၼ်ႈၸၼ်ႉၵႂႃႇမိူဝ်းၼႃႈ”- ဝႃႈၼႆ။
သိုပ်ႇလၢတ်ႈထႅင်ႈဝႃႈ “ပေႃးႁဝ်းဢမ်ႇမီးပႃႇတီႇဢၼ်ဝႃႈၼၼ်ႉ မိူၼ်ၸိူင်ႉၼင်ႇပဵတ်ႈ ဢၼ်ဢမ်ႇမီးၶွပ်ႇမီးလႅၼ်မၼ်း ၸၢင်ႈယုင်ႈ ၸၢင်ႈၵူၼ်ႇ ဢမ်ႇမၼ်ႈဢမ်ႇတဵမ်ၼၼ်ႉၶႃႈယဝ်ႉ ၵွပ်ႈၼၼ်လႄႈပိူင်လူင်မၼ်းတႄႉ လူဝ်ႇလႆႈဢဝ် တွၼ်ႈ သွၼ်ဢၼ်ပူၼ်ႉမႃးၼၼ်ႉသေ ယုၵ်ႉမုၼ်းပႃႇတီႇမႂ်ႇသုင်ႁဝ်း ႁႂ်ႈပေႃးၶိုၼ်ႈယႂ်ႇၶိုတ်းၵၢပ်ႇၵႂႃႇ”- ဝႃႈၼႆ။
ယၢမ်းလဵဝ်သမ်ႉ ပဵၼ်ၶၢဝ်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းဝႆႉၵေႃႈပိူင်ၼိုင်ႈသေ တႃႇမွၵ်ႇၵူၼ်းမႃးၶဝ်ႈႁူမ်ႈၼႂ်းပၢင်ၵႅဝ်ႈ ၼၼ်ႉ ဢမ်ႇလႆႈမွၵ်ႇထိုင် ၽူႈၶဝ်ႈႁူမ်ႈတီႈၵႆၸမ် မႃးၶဝ်ႈႁူမ်ႈ ၵိုၼ်းၶွၼ်ႈ။
 မွၵ်ႇထိုင်ၵူၼ်းမိူင်း ၸိူဝ်းယူႇႁိမ်းထုင်ႉငဝ်ႈငုၼ်း ဝၢၼ်ႈႁႆးလႄႈ ၵူၼ်းသိုၵ်း ၸိူဝ်းၼႆႉမႃးၶဝ်ႈႁူမ်ႈ တေမီးမွၵ်ႈ 1,400 ပၢႆ ၼႆယဝ်ႉ။
ၼႂ်းပၢင်ၵႅဝ်ႈမၢႆတွင်း ဝၼ်းၵိူတ်ႇ ပႃႇတီႇမႂ်ႇသုင်ၸိုင်ႈတႆး ၶွပ်ႈၶူပ်ႇ 50 ပီတဵမ် ပီၵွၼ်းၶမ်းၼႆႉ ဢွၼ်တၢင်းသုတ်း ပိုတ်ႇဝၢင်း သဝ်ႁိၼ်၊ ဢွၼ်ၵၼ်တၵ်ႉယမ်ၸွမ်ပိဝ်/ တုင်း၊ တၵ်ႉယမ်ၽူႈႁတ်းႁၢၼ်လႄႈ ၵတိသတ်ႉၸႃႇ၊ ၽူႈၼမ်းၼႃႈ ၸွမ်သိုၵ်း လူင် သိူဝ်ထႅၼ်ႈ မွၵ်ႇလၢတ်ႈၶေႃႈၵႂၢမ်းပိုတ်ႇပၢင်၊ လူဢၢၼ်ႇၼႄ ပိုၼ်းၵႅပ်ႈပႃႇတီႇမႂ်ႇသုင်ၸိုင်ႈတႆး SSPP ၊ လူဢၢၼ်ႇ ၽိုၼ်လိၵ်ႈ ငဝ်ႈငုၼ်းပႃႇတီႇႁူဝ်သိူဝ် SNLD ယိုၼ်ႈထိုင်၊ လူၼႄလိၵ်ႈပိုၼ်ၽၢဝ်ႇ SSPP လႄႈ ယွင်ႈယေႃး ၸဝ်ႈၸေႇတ ၼႃႇ ဢၼ်ၸွႆႈထႅမ်မႃးၸိူဝ်းၼၼ်ႉ ဝႃႈၼႆ။
ပႃႇတီႇမႂ်ႇသုင်ၸိုင်ႈတႆး/ တပ်ႉသိုၵ်းၸိုင်ႈတႆး SSPP/SSA ၼႆႉ လႆႈၵေႃႇတင်ႈၶိုၼ်ႈမႃး မိူဝ်ႈဝၼ်းတီႈ 16/8/1971 ယူႇတီႈ ၸဝ်ႈမႄႈၼၢင်းႁိူၼ်းၶမ်း မႁႃႇတေဝီႇ ၶွင်ၸဝ်ႈၾႃႉလူင် ၸဝ်ႈၶမ်းသိူၵ်ႈ/ ၸဝ်ႈသူၺ်ႇတႅၵ်ႈ ယွင်ႁူၺ်ႈ ဢွၼ်ႁူဝ် ၵေႃႇတင်ႈ မႃး ၼႆယဝ်ႉ။ၼမ်ႉလုပ်ႇၼွင်းထူမ်ႈ  တူင်ႈၼႃးၵူၼ်းဝၢၼ်ႈ ၼႂ်းၸႄႈဝဵင်းမိူင်းယႆ ၸိုင်ႈတႆးပွတ်းႁွင်ႇ ၵူၼ်းမိူင်း ထူပ်းလွင်ႈယၢပ်ႇၽိုတ်ႇ။
Photo CJ- မႄႈၼမ်ႉယႂ်ႇလူင်ၼႂ်းၸႄႈဝဵင်းမိူင်းယႆ ၼွင်းထူမ်ႈတူင်ႈၼႃးၵူၼ်းမိူင်းလူႉသုမ်းၼမ် 
ၾူၼ်တူၵ်းထပ်းၵၼ် လၢႆဝၼ်း ထိုင်မႃး မိူဝ်ႈၼႆႉ ဝၼ်းတီႈ 16/8/2021 ယၢမ်းၵၢင်ၼႂ် ၼမ်ႉယႆ ၼမ်ႉၼႃးၶူဝ် လႄႈ ၼမ်ႉလွင်း ၼွင်းလုပ်ႇထူမ်ႈၼႂ်းတူင်ႈၼႃး ၵူၼ်းဝၢၼ်ႈ ၼႂ်းၸႄႈဝဵင်းမိူင်းယႆ ၸႄႈတွၼ်ႈလႃႈသဵဝ်ႈ ၸိုင်ႈတႆး ပွတ်းႁွင်ႇ ၼပ်ႉႁူဝ်ပၢၵ်ႇဢေႊ ၶိူဝ်ႊ ႁဵတ်းႁႂ်ႈၵူၼ်းမိူင်းထူပ်းတၢင်းယၢပ်ႇၽိုတ်ႇ ။
ၸၢႆးယွတ်ႈသႅင်မိူင်း ဝၢၼ်ႈၼႃးၶူဝ် ဝဵင်းမိူင်းယႆ လၢတ်ႈတီႈၽူႈတွႆႇႁွၵ်ႈဝႃႈ “ပေႃးဢဝ် ၸွမ်းသၢပ်ႇၼမ်ႉဝႃႈတႄႉ ယၢမ်း လဵဝ်ၼႆႉ ထူမ်ႈတူင်ႈၼႃးၵႂႃႇ မွၵ်ႈ 10 တူင်ႈပၢႆယဝ်ႉ ဢၼ်ယူႇတီႈႁဝ်းၶႃႈ မုင်ႈႁၼ်ယူႇၼႆႉ ပေႃးမီး 4-5 တူင်ႈယဝ်ႉ။
 ဢၼ် ဢမ်ႇမုင်ႈႁၼ်ထႅင်ႈၵေႃႈ တေမီးထႅင်ႈတင်းၼမ်ၶႃႈဢေႃႈ”- ဝႃႈၼႆ။
ၼႂ်းၸႄႈဝဵင်းမိူင်းယႆၼႆႉ လိူဝ်သေ ၼမ်ႉယႆ ၼမ်ႉၼႃးၶူဝ် ၼမ်ႉလွင်း ဢၼ်ယူႇႁိမ်းဝဵင်းယဝ်ႉ ၸိူဝ်းပဵၼ်ၼမ်ႉၵုင်၊ ၼမ်ႉၸၢင်ႉ ၸိူဝ်းယူႇပွတ်းတၢင်းဝၢၼ်ႈ ဢၼ်မီးၾၢႆႇတူၵ်းဝဵင်းၵေႃႈ ယိုင်ႈၶိုၼ်ႈလူၼ်ႉၾင်ႇ ၼွင်း ၵူႈ မႄႈ ဝႃႈၼႆ။
လုင်းၸရေးမွင်ႇ ပွၵ်ႉ 1 ၸႄႈဝဵင်းမိူင်းယႆ လၢတ်ႈတီႈၽူႈတွႆႇႁွၵ်ႈဝႃႈ “ၼႂ်းဝဵင်းမိူင်းယႆၼႆႉ ၼမ်ႉၵုင် ၼမ်ႉၸၢင်ႉလႄႈ ၼမ်ႉ ယႆ ၸိူဝ်းၼႆႉ ထူမ်ႈမူတ်း။
 ဢွင်ႈတီႈၼမ်ႉ ၼွင်းၸိူဝ်းၼၼ်ႉတႄႉ တေပဵၼ်ၸိူဝ်းၸမ်ၶျွင်းၼမ်ႉၸိူဝ်းၼၼ်ႉ ထူမ်ႈလူင်းၵႂႃႇ မူတ်း။
 တီႈမိူင်းယႆၼႆႉ ၸပဵၼ်ႁွင်ႈၼမ်ႉ ၵႄးၼမ်ႉၸိူဝ်းၼႆႉ ထူမ်ႈၵူႈတီႈၶႃႈယဝ်ႉ”- ဝႃႈၼႆ။
ၼႂ်းၸႄႈဝဵင်းမိူင်းယႆၼႆႉ တႄႇဢဝ် ဝၼ်းတီႈ 13/8/2021 မႃးတေႃႇထိုင်မိူဝ်ႈၼႆႉ ဝၼ်းတီႈ 16/8/2021 ၾူၼ်တူၵ်းၵူႈဝၼ်း။
 ၼမ်ႉထူမ်ႈပွၵ်ႈၼႆႉ ၸဝ်ႈၼႃး ဢၼ်လူႉသုမ်းႁၢဝ်ႈႁႅင်း တေမီးယူႇမွၵ်ႈ 15 ၸဝ်ႈ ၼႃးဢၼ်လႆႈလူႉသုမ်းၼႆႉ တေဢမ်ႇယွမ်းမွၵ်ႈ 300 ဢေႊၶိူဝ်ႊ ၼႆယဝ်ႉ။
ၸၢႆးယွတ်ႈသႅင်မိူင်း ဝၢၼ်ႈၼႃးၶူဝ် သိုပ်ႇလၢတ်ႈထႅင်ႈဝႃႈ “ပေႃးမႃးတူၺ်းတႄႉတႄႉၼႆ ၼႃးၼႆႉမၼ်းဢမ်ႇ ၸၢင်ႈသွမ်ႈ ၶိုၼ်းယဝ်ႉ ႁဵတ်းသင်လႄႈ ဝႃႈၼၼ်ႉၼႆ ထိုင်ၶၢဝ်းယၢမ်းႁဝ်းၽုၵ်ႇမႃးၵေႃႈ ၵမ်ႈၽွင်ႈဢၼ် ဢမ်ႇလႆႈၼမ်ႉလီၵေႃႈမီး ၵမ်ႈ ၽွင်ႈလႆႈၼမ်ႉယူႇၵေႃႈ ဢမ်ႇမီးၵႃႈသွမ်ႈၽုၵ်ႇမၼ်းၵေႃႈမီး ယဝ်ႉၵေႃႈ ဝၢၼ်ႈမိူင်းမႃးပဵၼ်လွင်ႈသုၵ်ႉယုင်ႈထႅင်ႈသေ ၵႃႈ ႁႅင်းၵူၼ်း သမ်ႉၶိုၼ်ႈႁႅင်း ၵူၼ်းၵေႃႈဢမ်ႇမီး ၵမ်ႈၽွင်ႈလႆႈပွႆႇၽႃႈဝၢင်းဝႆႉၵေႃႈမီးတင်းၼမ်။
 ၵမ်းၼႆႉ သမ်ႉမႃးပဵၼ်ၼမ်ႉ ၼွင်းၼႆႉသေ တႃႇတေၶိုၼ်းႁဵတ်းၼႆၵေႃႈ မၼ်းတေမီးလွင်ႈယၢပ်ႇၽိုတ်ႇတင်းၼမ် ၵႃႈလႆႈပွႆႇၽႃႈပႅတ်ႈၵႂႃႇ လွင်ႈပိူင်ပဵၼ် ၸိူင်ႉၼၼ်ၵူၺ်း”- ဝႃႈၼႆ။
ၼမ်ႉလုပ်ႇၼွင်းထူမ်ႈ တီႈမိူင်းယႆ ပီၼႆႉ လႆႈဝႃႈႁၢဝ်ႈႁႅင်းလိူဝ်ၵူႈပီ ပေႃးမႃးတူၺ်း ထူမ်ႈၼမ်လိူဝ်ပီပူၼ်ႉ မွၵ်ႈ 10 ပုၼ်ႈ။
 လိူဝ်ၼၼ်ႉ ၵူၼ်းဝၢၼ်ႈၼႃးၶူဝ်၊ ၼႃးၵေ၊ ႁူၺ်ႈလွတ်ႇလႄႈ လၢႆလၢႆဝၢၼ်ႈၵေႃႈ ဢမ်ႇၸၢင်ႈၵႂႃႇမႃး ယွၼ်ႉ ၼမ်ႉထူမ်ႈပႃးသဵၼ်ႈတႃႈသၢႆတၢင်း ဢၼ်ၵၢႆႇၸူးၵၼ် ဝဵင်းမိူင်းယႆလႄႈ တီႈဝၢၼ်ႈ ၸိူဝ်းၼႆႉ။ဝဵင်းၵဵင်းတွင်း ၸႄႈဝဵင်းမိူင်းၼၢႆး ၸႄႈတွၼ်ႈလၢင်း ၶိူဝ်း ၸိုင်ႈတႆးပွတ်းၸၢၼ်း ၵူၼ်းတိတ်းၸပ်းၶူဝ်ႊဝိတ်ႉ 19 တင်းမူတ်းမီး 80 ၵေႃႉ လူႉတၢႆ 5 ၵေႃႉ ၵူၼ်းတိတ်းၸပ်းၵူတ်ႇထတ်းထူပ်းႁၼ်ၵူႈဝၼ်းဝႃႈၼႆ။
Photo KT Youth -ၵၢၼ်ၵေႃႇသၢင်ႈၾၢႆတၢတ်ႇမွၵ်ႇ ၵဵင်းတွင်း (အထက်ကျိုင်းတောင်း)
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸုမ်းပရႁိတ ဝဵင်းၵဵင်းတွင်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တၢင်းပဵၼ်ၶူဝ်ႊ ဝိတ်ႉ 19 ပွၵ်ႈၵမ်းသၢမ် ဢၼ်မႃးၽႄႈလၢမ်း ၼႂ်းၵဵင်းတွင်းၼႆႉ တႄႇပဵၼ်မႃးတီႈၵူၼ်းသၢင်ႈၾၢႆၵဵင်းတွင်း တီႈတၢတ်ႇမွၵ်ႇ ၼၼ်ႉၶႃႈ။
 တီႈၼႂ်းၶဝ်ၼၼ်ႉၵေႃႈ ယၢမ်းလဵဝ် ပဵၼ်ၼမ်ဝႆႉၶႃႈဢေႃႈ သဵၼ်ႈမၢႆမၼ်းတေမီး မွၵ်ႈ 40 ပၢႆၼႆႉၶႃႈ၊ ယဝ်ႉၵေႃႈ ယၢမ်းလဵဝ်တႄႉ သဵၼ်ႈတၢင်းၶိုၼ်ႈလူင်း တီႈတၢတ်ႇမွၵ်ႇၼၼ်ႉ ပိၵ်ႉဢိုတ်းဝႆႉၸူဝ်ႈၶၢဝ်းယဝ်ႉၶႃႈ။
 တီႈၵဵင်းတွင်းၼႆႉ ၵူၼ်းပဵၼ်ၶူဝ်ႊဝိတ်ႉလူႉတၢႆၵႂႃႇယဝ်ႉ 5 ၵေႃႉ ”- ဝႃႈၼႆ။
ၵူၼ်းတိတ်းၸပ်းၶူဝ်ႊဝိတ်ႉ 19 တင်းမူတ်း 80 ၵေႃႉ တီႈဝဵင်းၵဵင်းတွင်းၼႆႉ တႃႇမွၵ်ႈၶိုင်ႈၼိုင်ႈ လႆႈၵၵ်းတူဝ် ယူတ်းယႃတူဝ်ဝႆႉ တီႈတၢတ်ႇမွၵ်ႇ ဢၼ်ယၢၼ်ၵၼ်တင်းဝဵင်းၵဵင်းတွင်းမွၵ်ႈ 9 လၵ်း ။
 တႃႇၶိုင်ႈၼိုင်ႈ ပဵၼ်ၵူၼ်းၼႂ်းဝဵင်း ၊ လႆႈထုၵ်ႇၵၵ်းတူဝ် ယူတ်းယႃဝႆႉတီႈႁူင်းယႃ ။
ဢိင်ၼိူဝ် တၢင်းပဵၼ်ၶူဝ်ႊဝိတ်ႉ 19 ၼႆႉသေ တီႈဝဵင်းၵဵင်းတွင်းၼႆႉ လွင်ႈၶူဝ်းၵုၼ်ႇ ၶွင်ၵိၼ်ယႅမ်ႉ ၸိူဝ်းၼႆႉၵေႃႈ ၵႃႈၶၼ် ပုင်ႈၶိုၼ်ႈႁႅင်း ။
“တၢင်းယၢပ်ႇၽိုတ်ႇ တီႈၵဵင်းတွင်း ယၢမ်းလဵဝ်ၼႆႉ ၵႃႈၶၼ်ၵုၼ်ႇၶိုၼ်ႈႁႅင်းၶႃႈဢေႃႈ။
 ၵႃးတၢင်ႇၵုၼ်ႇၵေႃႈ ဢမ်ႇ ႁတ်းၶဝ်ႈၼႂ်းဝဵင်း ဢမ်ႇၸၢင်ႈဢဝ် ၶူဝ်းၵုၼ်ႇမႃးသူင်ႇ ။
 ပေႃးဢမ်ႇမီးလွင်ႈယႂ်ႇႁႅင်းဢႃးလႃးတႄႉ ဢမ်ႇပၼ် ၵႃး တၢင်းၼွၵ်ႈၶဝ်ႈဝဵင်းၶႃႈ”- ၽူႈတူင်ႉၼိုင် ၸုမ်းပရႁိတ သိုပ်ႇလၢတ်ႈၼႄၼင်ႇၼႆ။
ယၢမ်းလဵဝ် တီႈဝဵင်းၵဵင်းတွင်းတႄႉ ႁၢမ်ႈရူတ်ႉၵႃး ၵူၼ်းတၢင်းၼွၵ်ႈၶဝ်ႈ ၵူၼ်းၼႂ်းၵဵင်းတွင်းၵေႃႈ သင်ဝႃႈမီးလွင်ႈလူဝ်ႇဢွၵ်ႇဝဵင်းၼႆ ႁႂ်ႈၵႂႃႇ မႃးဝၼ်းလဵဝ် ။
 သင်ဝႃႈၶၢမ်ႈၶိုၼ်းသေ ၸင်ႇပွၵ်ႈမႃး တေလႆႈၵၵ်းတူဝ်ဝႆႉ တႃႇၶၢဝ်းတၢင်း 14 ဝၼ်း ၽူႈတူင်ႉၼိုင် ၸုမ်းပရႁိတ သိုပ်ႇ လၢတ်ႈ ၼႄၼင်ႇၼႆ။ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း မီးၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 ပုင်ႈၶိုၼ်ႈထိုင် 600 ပၢႆ လူႉတၢႆ 7 ၵေႃႉယဝ်ႉ ဝႃႈၼႆ။
Photo Credit to Maung Maung Naing KT- ဢွင်ႈၵၵ်းတူဝ် Q Center  တီႈၵဵင်းတုင် 
မိူဝ်ႈၼႆႉ ဝၼ်းတီႈ 16/8/2021 ယၢမ်းၵၢင်ၼႂ် ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း မီးၵူၼ်းလူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ ထႅင်ႈၵေႃႉ ၼိုင်ႈ၊ ပဵၼ် ၽူႈၸၢႆး ဢႃယု 74 ပီ။
 ယၢမ်းလဵဝ် ၵူၼ်းတၢႆ ယွၼ်ႉၶူဝ်ႊဝိတ်ႉတီႈၵဵင်းတုင် တင်းမူတ်းမီးၵႂႃႇ 7 ၵေႃႉယဝ်ႉ ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ မိူဝ်ႈၼႆႉ ဝၼ်း တီႈ 16 ယၢမ်းၵၢင်ၼႂ် လူႉတၢႆထႅင်ႈၵေႃႉၼိုင်ႈ။
 တင်းမူတ်း ႁူမ်ႈၵၼ် မီး 7 ၵေႃႉ ။
 ၵူၼ်းပဵၼ်သမ်ႉၵူတ်ႇထတ်းႁၼ်ထႅင်ႈ 20 ၵေႃႉ ”- ဝႃႈၼႆ။
ၵွပ်ႈၼႆလႄႈ ဝၼ်းတီႈ 15/8/2021 ၼႆႉၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တီႈၵဵင်းတုင် တင်းမူတ်းမီးၵႂႃႇ 640 ၵေႃႉ၊ လူင်းႁူင်းယႃ 184 ၵေႃႉလႄႈ တိုၵ်ႉယူတ်းယႃ 350 ၵေႃႉ ၼႆယဝ်ႉ။
“တီႈၵဵင်းတုင်ၼႆႉ ၶႂ်ႈဝႃႈယဵၼ်သီႇယဝ်ႉၶႃႈ မိူဝ်ႈၼႆႉတႄႉ ဢမ်ႇပေႃးမီးၵူၼ်းဢွၵ်ႇ ၼွၵ်ႈႁိူၼ်းယဝ်ႉ။
 ဢၼ်ဢွၵ်ႇႁိူၼ်းယေးတႄႉ ၵမ်ႈၼမ် ပဵၼ်ၵူၼ်း ႁဵတ်းၵၢၼ် ၸိူဝ်းႁႃၸဝ်ႉၵိၼ်ၶမ်ႈ ပေႃးဢမ်ႇႁဵတ်း ဢမ်ႇဢွၵ်ႇၼႆၵေႃႈသမ်ႉ ယၢပ်ႇၽိုတ်ႇ ၸိူင်ႉၼၼ်ၶႃႈယဝ်ႉ။
 ဢၼ် ယူႇတီႈ ၾၢႆႇပၢႆးယူႇလီၶဝ် လူင်းလၢတ်ႈၸွမ်း ၼႂ်းၵိဝ်ႇ/ပွၵ်ႉၼၼ်ႉတႄႉ ဢမ်ႇမီး ယွၼ်ႉၽူႈမီးပုၼ်ႈၽွၼ်းၶဝ် လႅပ်ႈဢမ်ႇ ၵုမ်ႇထူၼ်ႈ ၵူၼ်းပဵၼ်ၼမ်ၶိုၼ်ႈၵူႈဝၼ်း ၶဝ်ၵေႃႈလူဝ်ႇလမ်းၸွမ်းႁႃၵူၼ်းပဵၼ် ၶဝ်ႁဵတ်းဢၼ်ၼႆႉၵူၺ်း ပေႃးဢမ်ႇၶႂ်ႈပေႉ ယဝ်ႉ”- ၵူၼ်းၼုမ်ႇ ၵဵင်းတုင် ၵေႃႉၼိုင်ႈ လၢတ်ႈၼႄ ၽူႈတွႆႇႁွၵ်ႈၼင်ႇၼႆ။
ဝၢႆးသေ ၶွင်ႇသီႇသိုၵ်းမၢၼ်ႈ ယိုတ်းမိူင်း တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းၶိုၼ်းႁၢဝ်ႈႁႅင်း ၾၢႆႇပၢႆးယူႇလီ သိုၵ်းမဢလ ဢမ်ႇတူၺ်းထိုင်လႆႈၵူၼ်းၸပ်းတၢင်းပဵၼ်လီငၢမ်း၊ ပႃးၸဵမ်လွင်ႈၵႅတ်ႇၶႄတူဝ်လႄႈလွင်ႈၵမ်ႉၸွႆႈၶဝ်ႈၼမ်ႉတၢင်းၵိၼ်ၵေႃႈဢမ်ႇမီးသင်။
 ၵူၼ်းမိူင်းယၢပ်ႇၸႂ်ႁႅင်း ။
“တီႈၵဵင်းတုင်ၼႆႉ လႆႈမႆႈတႄႉၶႃႈဢေႃႈ ၵွပ်ႈသင်ၼႆ မဢလ ၶွင်ႇသီႇသိုၵ်းမၢၼ်ႈၼႆႉ ၶဝ်ဢမ်ႇမီးၽႅၼ်ၵၢၼ် တႃႇတေၵုမ်း ထိင်းလႆႈတၢင်းပဵၼ်ၼႆႉ။
 မၼ်းဢမ်ႇငၢႆႈငၢႆႈၶႃႈ။
 မၼ်းဢမ်ႇမိူၼ်ဢွင်ႇသၢၼ်းသူႉၵျီႇ ။
 ၼၢႆးၼၼ်ႉ မၼ်းသမ်ႉၶဝ်ႈဢွၵ်ႇမိုတ်ႈၵိုဝ်းၸမ်ၸႂ်တင်းၼွၵ်ႈမိူင်းလႄႈ မၼ်းၵေႃႈလႆႈ တၢင်းၸွႆႈ ထႅမ် ၼမ်။
 ပၢၼ်သိုၵ်းၼႆႉတႄႉ တေလႆႈဝႃႈ ၵူၼ်းမိူင်းႁဝ်းၶႃႈ ဢဝ်တူဝ်ၽႂ်တူဝ်မၼ်း လွတ်ႈၵူၺ်းယဝ်ႉ ၶႃႈ ။
 ၸုမ်းၵူၼ်းမိူင်းၸွႆႈၵၼ်ၵေႃႈဢမ်ႇမီး။
”- ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵဵင်းတုင် ထတ်း သၢင် လၢတ်ႈၼႄၼင်ႇၼႆ။
တွၼ်ႈတႃႇ တၢင်းပဵၼ်ၶူဝ်ႊဝိတ်ႉ 19 ပေႃးတေဢမ်ႇၽႄႈလၢမ်းႁၢဝ်ႈႁႅင်း ပေႃးတေ ၵုမ်းၵမ် ၵႅတ်ႈၵင်ႈလႆႈၼၼ်ႉ တႄႇဢဝ် မိူဝ်ႈၽုၵ်ႈဝၼ်းတီႈ 17/8/2021 တီႈၵဵင်းတုင် တေပၼ်ဝႂ်ၶႂၢင်ႉဢွၵ်ႇႁိူၼ်း ၼိုင်ႈႁိူၼ်းလႂ် မီးသုၼ်ႇလႆႈဢွၵ်ႇ ၼိုင်ႈၵေႃႉၵူၺ်း ၵူၼ်း ပိုၼ်ႉတီႈ ၵဵင်းတုင် ၵေႃႉၼိုင်ႈ လၢတ်ႈၼႄၼင်ႇၼႆ။တေႃႇထိုင်ဝၼ်းတီႈ 15/8/2021 မိူဝ်ႈဝႃးၼႆႉ ၵူၼ်းမိူင်းတႃႈၶီႈလဵၵ်း တိတ်းၸပ်းတၢင်းပဵၼ်ၶူဝ်ႊဝိတ်ႉ 19 မီး 2000 ၵေႃႉ ၵူၼ်းလူႉတၢႆ မီး 30 ပၢႆ ၊ လုၵ်ႈဢွၼ်ႇလဵၵ်ႉ ဢၼ်ၸပ်းတၢင်းပဵၼ်ၶူဝ်ႊဝိတ်ႉ မီး 100 ပၢႆယဝ်ႉလႆႈႁူႉၼင်ႇၼႆ။
Photo Credit က​လေးအထူးကုဆရာဝန် ​ဒေါက်တာ​ကျော်စွာမြင့် လုၵ်ႈဢွၼ်ႇလဵၵ်ႉ ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ တီႈဝဵင်းတႃႈၶီႈလဵၵ်း
တီႈတႃႈၶီႈလဵၵ်းၼႆႉ လုၵ်ႈဢွၼ်ႇဢႃယုလဵၵ်ႉသုတ်းဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ 19 ပဵၼ် လုၵ်ႈဢွၼ်ႇလႅင် ဢႃယု 8 ဝၼ်း။
 ယူတ်းယႃတူဝ်တီႈႁူင်းယႃ တႃႈၶီႈလဵၵ်းတႄႇမိူဝ်ႈဝၼ်းတီႈ 2/8/2021 ။
 ယၢမ်းလဵဝ်တႄႉၶႅၼ်းၸိုၼ်ႈယူႇလီယဝ်ႉလႄႈ လႆႈလူင်းႁူင်းယႃ ပွၵ်ႈၶိုၼ်းႁိူၼ်းယဝ်ႉ မေႃယႃလုၵ်ႈဢွၼ်ႇ ၻွၵ်ႊတိူဝ်ႊၵျေႃႇၸႂႃႇမျိၼ်ႉ တႅမ်ႈတၢင်ႇဝႆႉတီႈ ၾဵတ်ႉသ်ပုၵ်ႉသုၼ်ႇတူဝ်မၼ်းၼင်ႇၼႆ။
“ၵူၼ်းပဵၼ်တၢင်းပဵၼ်ၼမ်ၼႃႇၶႃႈတီႈတႃႈၶီႈလဵၵ်းၼႆႉ။
 ပေႃးဢမ်ႇပဵၼ်ၶူဝ်ႊဝိတ်ႉသမ်ႉ ပေႃးၶႂ်ႈဝႃႈဢမ်ႇၶိုတ်းၵၢပ်ႈၶိုၼ်းပၢၼ်ၼႆၼၼ်ႉၶႃႈၼေႈ။
 လုၵ်ႈဢွၼ်ႇလဵၵ်ႉတေႃႇၵူၼ်းထဝ်ႈ ပဵၼ်ၵူႈသႅၼ်း။
 ၵူၼ်းၵေႃႈ ၵႂႃႇမႃးႁႃၵိၼ်ၵၼ်ယူႇၸိူင်ႉၼၼ်။
 ဢမ်ႇၸၢင်ႈႁဵတ်းႁိုဝ်ၶႃႈလူးၼေႃ ။
  ၶူဝ်ႊဝိတ်ႉမႃးပွၵ်ႈၼႆႉ ဢမ်ႇမီးၽႂ်  ၵမ်ႉၸွႆႈၵၼ် ၼၼ်ႉယဝ်ႉၶႃႈ ။
 ယွၼ်ႉပိူဝ်ႈငဝ်းလၢႆးၵၢၼ်မိူင်းၶႃႈၼႃႇၼေႃႈ လႆႈဢဝ်တူဝ်လွတ်ႈႁင်းၽႂ်မၼ်းၶႃႈဢေႃႈ။
 ႁူင်းယႃၵေႃႈဢမ်ႇၶႂ်ႈၵႂႃႇၵၼ်။
 ၵႂႃႇၵေႃႈ ယၢပ်ႇၽိုတ်ႇၶႃႈလူးၼေႃႈ ၵွပ်ႈၼႆ ၵမ်ႈၼမ်တႄႉယူႇႁိူၼ်းသေ ယူတ်းယႃယူႇႁင်းၽႂ်မၼ်းၵေႃႈမီးၼမ်ဢေႃႈ။
  ” ၼၢင်းယိင်း ၵူၼ်းတႃႈၶီႈလဵၵ်း လၢတ်ႈတီႈၽူႈတွႆႇႁွၵ်ႈၼင်ႇၼႆ။
လိူဝ်ၼၼ်ႉၵူၼ်းဢၼ်ၵူတ်ႇထတ်းႁၼ်ၸိူဝ်ႉမႅင်းၶူဝ်ႊဝိတ်ႉသေလၵ်ႉပၢႆႈသေၵမ်းၵမ်းမီး၊ တေႃႇထိုင်ဝၼ်းမိူဝ်ႈၼႆႉ တီႈတႃႈၶီႈလဵၵ်း ၵူၼ်းပဵၼ်တၢင်းပဵၼ်ၶူဝ်ႊဝိတ်ႉ သေလၵ်ႉပၢႆႈ မီးၵႂႃႇ 10 ပၢႆယဝ်ႉလႆႈႁူႉၼင်ႇၼႆ။
ၾၢႆႇၼိုင်ႈ ၼႂ်းၶၢဝ်းတၢင်း ၼိုင်ႈဝူင်ႈ ပူၼ်ႉမႃးၼႆႉ တီႈတႃႈၶီႈလဵၵ်းမီး မႄႈမၢၼ်း ဢၼ်ပဵၼ်ၶူဝ်ႊဝိတ်ႉ မႃးၵိူတ်ႇလုၵ်ႈ တီႈႁူင်းယႃ တႃႇ 5 ၵေႃႉ။
 ၵူၺ်းၵႃႈလုၵ်ႈဢွၼ်ႇၸိူဝ်းၶဝ်တႄႉ ဢမ်ႇမီးတၢင်းပဵၼ်ၶူဝ်ႊဝိတ်ႉၼင်ႇၵဝ်ႇ မေႃယႃၼၼ်ႉတႅမ်ႈတၢင်ႇဝႆႉပႃးၼင်ႇၼႆ။
တေႃႇထိုင်ဝၼ်းမိူဝ်ႈၼႆႉ တီႈတႃႈၶီႈလဵၵ်း ဢၼ်လူႉတၢႆယွၼ်ႉတၢင်းပဵၼ်မီး 35 ၵေႃႉ၊ ဢၼ်လႆႈပၼ်ဢွၵ်ႊသီႊၵျိၼ်ႊဝႆႉ မီး 70 ၵေႃႉ၊ လႄႈ ဢၼ်ၶႅၼ်းၸိုၼ်ႈသေလူင်းႁူင်းယႃ ပွၵ်ႈၶိုၼ်းႁိူၼ်းမီး 1000 ပၢႆယဝ်ႉလႆႈႁူႉၼင်ႇၼႆ။ၸုမ်းသိုၵ်းတႃႊလီႊပၢၼ်ႊ ၸၢဝ်းမုတ်ႊသလိမ်ႊလုၵ်ႉၽိုၼ်ႉ ဢၼ်ပႆသဵၼ်ႈတၢင်းပႅၼ်ပႄႈသေ တိုၵ်းပိုတ်းယိုဝ်းလူင်ပွင်ၸိုင်ႈမိူင်း ဢႅပ်ႊၾ်ၵၢၼ်ႊ ပၢၼ်သိုပ်ႇပၢၼ်မႃးၶၢဝ်းတၢင်း 27 ပီၼၼ်ႉ ဝၼ်းတိတ်ႉမိူဝ်ႈဝႃးၼႆႉ ပိုၼ်ၽၢဝ်ႇဝႃႈ ယိုတ်းလႆႈၸိူင်ႈမိူင်း ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ယဝ်ႉဝႃႈၼႆ။
Photo AP-ၸုမ်းသိုၵ်း တႃႊလီႊပၢၼ်ႊ ၶဝ်ႈယိုတ်းတီၼင်ႈၸွမ်ၸိုင်ႈ တီႈႁေႃၸွမ်ၸိုင်ႈမိူင်း  ဢႅပ်ႊၾ်ၵၢၼ်ႊၼိတ်ႉသတၢၼ်ႊ မိူဝ်ႈဝၼ်းတီႈ 15 လိူၼ်ဢေႃႊၵတ်ႉသ် 2021 
15/8/2021  ၸွမ်ၸိုင်ႈမိူင်း ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ဢၼ်ပဵၼ် ဢသျရႅပ်ႉ ၵႃႊၼီႊ လႄႈ ၵႅမ်ၸွမ်ၸိုင်ႈ ဢမ်ႊရူႊလႃႊ ၶဝ်ပိုၼ်ၽၢဝ်ႇဝႃႈ ယွၼ်ႉဢမ်ႇၶႂ်ႈႁႂ်ႈၸိုင်ႈမိူင်း ဢိူၵ်ႇလိူတ်ႈၵူဝ်ႈယၢင်လႄႈ ယွမ်းပိုၼ်ႉပွႆႇသေ ဢွၵ်ႇမိူင်း ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ယဝ်ႉၼႆလႄႈ ၾၢႆႇသိုၵ်း   တႃႊလီႊပၢၼ်ႊ ဢၼ် မေႃႊလဝီႊ ႁိပ်ႇဢတူႊလႃႊ  ဢွၼ်ႁူဝ်ၼၼ်ႉ ၶဝ်ႈယိုတ်းမိူင်းလူင် ၵပူးလ်ယဝ်ႉသေ ပိုၼ်ၽၢဝ်ႇဝႃႈ ယိုတ်းလႆႈမိူင်း  ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ယဝ်ႉဝႃႈၼႆ။
ၽွင်းလူင်ၾၢႆႇၼႂ်းမိူင်း ၸူဝ်ႈၶၢဝ်း လူင်ပွင်ၸိုင်ႈ ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ဢၼ်ပဵၼ် ဢပ်ႊတူႊလ် သႃႊတႃႊ မီႊသႅတ်ႊဝႄလ်ႊ ၵေႃႈ ယိုၼ်ယၼ်ပိုၼ်ၽၢဝ်ႇဝႃႈ ယူႇတီႈလူင်ပွင်ၸိုင်ႈသေ ႁၢင်ႈႁႅၼ်းတႃႇမွပ်ႈဢႃႇၼႃႇဝၢၼ်ႈမိူင်းပၼ်ၼႂ်းမိုဝ်းၸုမ်းသိုၵ်း ပႅၼ်ပႄႈ တႃႊလီႊပၢၼ်ႊၶဝ်ယူႇ ဝႃႈၼႆ။
ၸုမ်းသိုၵ်းတႃႊလီႊပၢၼ်ႊ ၼႆႉ ၶွတ်ႇတင်ႈမႃးလႆႈ 27 ပီယဝ်ႉဝႃႈၼႆသေတႃႉ တႃႇတေယိုတ်းလႆႈၸိုင်ႈမိူင်း ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ ၼႆႉ ၸင်ႇႁႃၶဝ်ႈ ယိုတ်းဢဝ်ၸႄႈမိူင်း ဢၼ်လမ်ႇလွင်ႈသုတ်း ၶွင် ဢႅပ်ႊၾ်ၵၢၼ်ႊၼိတ်ႉသ်တၢၼ်ႊ 34 ၸႄႈမိူင်း ၼႂ်းၶၢဝ်းတၢင်း 9 ဝၼ်း ၵွၼ်ႇၼႃႈတေယိုတ်းဝဵင်းလူင် ၵပူးလ် ၼႆႉၵူၺ်း ။
ၽႅၼ်ႇတီႈဢၼ်ၼႄၾၢင်ႁၢင်ႈ ၼႃႈတီႈ တႃႊလီႊပၢၼ်ႊ ၵုမ်းၵမ်လႄႈ ၼႃႈတီႈ လူင်ပွင်ၸိုင်ႈ  ဢႅပ်ႊၾ်ၵၢၼ်ႊ ၼိတ်ႉသတၢၼ်ႊၵုမ်းၵမ်
ၽူႈလူင်ႉလႅၼ်ႇၵၢၼ်မိူင်းၶဝ်တႄႉ ထတ်းသၢင်ဝႃႈ ပဵၼ်ယွၼ်ႉ ဢမေႊရိၵၼ်ႊ ပိုၼ်ၽၢဝ်ႇထွၼ်ဢွၵ်ႇၸိုင်ႈမိူင်း ဢႅပ်ႊၾၵၢၼ်ႊ လႄႈ တႃႊလီႊပၢၼ်ႊ ၸင်ႇႁတ်း ယိုတ်းမိူင်း ဝႃႈၼႆယူႇ။
သိုၵ်းဢမေႊရိၵၼ်ႊ ၵေႃႈ ပိုၼ်ၽၢဝ်ႇဝႆႉဝႃႈ ၼႂ်းလိူၼ်သႅပ်ႉထႅမ်ႊပိူဝ်ႊ တေမႃးၼႆႉ တေဢၢၼ်းဢွၵ်ႇ မိူင်းဢႅပ်ႊၾၵၢၼ်ႊ တင်းမူတ်း ဝႃႈၼႆဝႆႉ။
သိုၵ်းတႃႊလီႊပၢၼ်ႊ ယိုတ်းဝဵင်းလူင်ၵပူးလ် ၼႆႉဢမ်ႇမီးသဵင်ၵွင်ႈသဵင်မၢၵ်ႇတႅၵ်ႇ၊ ၵူၼ်းမိူင်း ဢမ်ႇလႆႈလူႉတၢႆသေၵေႃႉ ၊ ၵူၺ်းၵႃႈၵူၼ်းမိူင်း ဢႅပ်ႊၾ်ၵၢၼ်ႊတႄႉ ဢွၼ်ၵၼ်တူင်ႉတိုၼ်ႇ ၵမ်ႈၽွင်ႈၵေႃႈၵႂႃႇၶဝ်ႈထႅဝ်ၵၼ်ပႂ်ႉထုၵ်ႈငိုၼ်းတီႈယေးငိုၼ်း၊ တီႈၸၢၵ်ႈ ATM ၊ ၵမ်ႈၽွင်ႈၵေႃႈ ၵႂႃႇၶဝ်ႈထႅဝ်တီႈလုမ်းၽွင်းတၢင် တႃႇယိုၼ်ႈယွၼ်းဝီႊသႃႊ တႃႇဢွၵ်ႇၼွၵ်ႈမိူင်း သမ်ႉပေႃးၵိုၼ်းဢိုၵ်ႉဝႆႉဝႃႈၼႆ။
ဝၢႆးလင် ယိုတ်းလႆႈၸိုင်ႈမိူင်းယဝ်ႉ ၸုမ်းသိုၵ်းတႃႊလီႊပၢၼ်ႊ လႆႈပွႆႇပၼ် ၵူၼ်းသိုၵ်းတႃႊလီႊပၢၼ်ႊ ဢၼ်ၺႃးတီႉၺွပ်းၶင်ၶွၵ်ႈဝႆႉ မီး 5000 ၵေႃႉ။
ၼႂ်းဝီႊၶီႊပီႊတီႊယႃႊတႄႉတႅမ်ႈဝႆႉဝႃႈ ယၢမ်းလဵဝ် သိုၵ်းတႃႊလီႊပၢၼ်ႊမီးႁႅင်းသိုၵ်း 2 သႅၼ်ဝႃႈၼႆဝႆႉ။ၵူၼ်းၸိူဝ်းတိတ်းၸပ်း ၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ဢမ်ႇၶႂ်ႈၵႂႃႇယူတ်းယႃတူဝ်တီႈႁူင်းယႃ၊ ဢမ်ႇၶႂ်ႈၵႂႃႇၶဝ်ႈသုၼ်ၵၵ်း တူဝ် Quarantine  Center ။
Quarantine Center 
ၽွင်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းပွၵ်ႈၵမ်း 3 ၼႆႉ ၵူၼ်းပဵၼ်ၸိူဝ်းတိတ်းၸပ်း ၸိူဝ်ႉမႅင်း ၶူဝ်ႊဝိတ်ႉ 19 လၢႆၸႄႈဝဵင်း ဢမ်ႇၶႂ်ႈၵႂႃႇယူတ်းယႃတူဝ် တီႈႁူင်းယႃ၊ ဢမ်ႇၶႂ်ႈၵႂႃႇၶဝ်ႈႁူင်းသုၼ် ၵၵ်းတူဝ်၊ ၵူဝ်လႆႈယူႇ 14 ဝၼ်း၊ ၵူဝ်ယၢပ်ႇၽိုတ်ႇတႃႇ ယူႇတႃႇၵိၼ်၊ ၵူဝ်ဢမ်ႇတူၺ်းလူၵၼ်လႆႈ ၸိူဝ်းၼႆႉလႄႈ ဢမ်ႇယွမ်းပွႆႇ ပေႃႈမႄႈၵူၼ်းထဝ်ႈၵႂႃႇ ႁူင်းယႃသေ လွမ်လွမ် ယူႇႁိူၼ်း ယူတ်းယႃ ၵေႃႈမီးၼမ်။
ယိင်းလၢဝ် ၵူၼ်း မူႇၸေႊ လၢတ်ႈတီႈၽူႈတွႆႇႁွၵ်ႈဝႃႈ “ယူႇတီႈႁဝ်းႁၼ်ထိုင်တႄႉ တီႈႁူင်းယႃၵေႃႈ ၵူၼ်းၼမ် ပေႃးဢမ်ႇပဵၼ်ႁႅင်း ၵႂႃႇလႆႈမႃးလႆႈယူႇၼႆ ၶႂ်ႈယူႇတီႈႁိူၼ်းသေ ယူတ်းယႃႁင်းၵွႆးၵူၺ်းၶႃႈယဝ်ႉ”- ဝႃႈ ၼႆ။
မၢင်ဝဵင်းသမ်ႉ ၶူးမေႃယႃ ၸိူဝ်းၵတ်ႉၶႅၼ်ႇ ဢမ်ႇႁဵတ်းၸွမ်းၵႂၢမ်းသင်ႇ ၶွင်ႇသီႇသိုၵ်းမၢၼ်ႈ ယိုတ်းမိူင်း ႁဵတ်း CDM ၶဝ်ႈပႃးၼႂ်းၵၢၼ်တေႃႇသူႈလုၵ်ႉၽိုၼ်ႉဝႆႉလႄႈ ပေႃးၵႂႃႇ ႁူင်းယႃ ၵေႃႈ ၵူဝ်မူတ်းၶၢဝ်းယၢမ်းလၢႆလၢႆ လႄႈဢမ်ႇၵႂႃႇ ႁူင်းယႃ ၼႆ ၼၢင်းသႅင်လူႇ သီႇပေႃႉလၢတ်ႈၼင်ႇၼႆ။
ၾၢႆႇပၢႆးယူႇလီတႄႉ ႁၼ်ထိုင်ဝႃႈ ၵၢၼ်ယူတ်းယႃတူဝ်ႁင်းၵူၺ်းတီႈႁိူၼ်းၼႆႉ သင်ဢမ်ႇမီးပၼ်ႁႃ ဢမ်ႇပဵၼ်ႁႅင်းတႄႉ တေငၢႆႈ၊ တေၶႅၼ်းၶိုၼ်းယူႇ ပေႃးပဵၼ်ႁႅင်းတႄႉလီမႆႈၸႂ် ၸၢင်ႈယႃဢမ်ႇၶိုတ်းလႆႈ ဝႃႈၼႆ။
ၼၢင်းသီၼူၼ်း မေႃလုမ်းလႃး ၵူၼ်းပဵၼ် တီႈႁူင်းယႃ ၸႄႈဝဵင်းမိူင်းပၼ်ႇ လၢတ်ႈတီႈၽူႈတွႆႇႁွၵ်ႈဝႃႈ “လွင်ႈၼႆႉ ႁဝ်းၶႃႈ ၵေႃႈ ဢမ်ႇႁၼ်တၢင်းၽိတ်းၵူၼ်းမိူင်းၼင်ႇၵဝ်ႇ။
 ၵူၼ်း ဢႃယု 65 ၶိုၼ်ႈၼိူဝ်၊ ၵူၼ်းဢၼ်မီးတၢင်းပဵၼ် တၢင်ႇဢၼ်တၢင်ႇၸိူဝ်းဝႆႉၼႂ်းတူဝ်၊ ၵူၼ်းၸိူဝ်း ႁႅင်းၵမ်ႉတူဝ်ဢေႇ ၸိူဝ်းၼႆႉ ဢမ်ႇထုၵ်ႇလီယူတ်းယႃႁင်းၵူၺ်းတီႈႁိူၼ်းၶႃႈ”- ဝႃႈ ၼႆ။
ၸွမ်းၼင်ႇ ပိူင်ပၢႆးယူႇလီ ပိုၼ်ၽၢဝ်ႇ ပၼ်ၾၢင်ႉဝႆႉတႄႉ သင်ၸဝ်ႈၵဝ်ႇႁူႉဝႃႈ ၸပ်းၶူဝ်ႊဝိတ်ႉ 19 ၼႆ တေလႆႈၵၵ်းတူဝ်တႃႇ 14 ဝၼ်း။
 တေလႆႈယူႇႁင်းၵူၺ်းၶေႃၶေႃ တီႈမီးလူမ်းၶဝ်ႈ လူမ်းဢွၵ်ႇလီ၊ တေဢမ်ႇလႆႈၸႂ်ႉၶူဝ်းၶွင်ႁူမ်ႈပိူၼ်ႈ၊ ၵႆႉလၢင်ႉမိုဝ်းပၼ်၊ သႂ်ႇပၼ်ၽႃႈတူမ်းသူပ်းၵူႈဝၼ်း၊ ၵိၼ်ပၼ်တၢင်းၵိၼ်ႁႂ်ႈတဵမ်ထူၼ်ႈ၊ လိုဝ်ႈႁိူဝ်ႉပၼ် ႁႂ်ႈပဵင်းပေႃးၵေႃႈၸၢင်ႈႁၢႆ။
 ၵူၺ်းၵႃႈ ပေႃး ၸိူဝ်ႉမႅင်း တၢင်းပဵၼ်ၶဝ်ႈထိုင်ပွတ်ႇတႄႉ ၵႆႉယႃဢမ်ႇလႆႈ ၵွပ်ႈၼၼ် ပေႃးၸပ်းတၢင်းပဵၼ် တၵ်းလႆႈ ဢုပ်ႇ ဢူဝ်းၵိူဝ်းၵုမ် တင်းၽူႈမီးတၢင်းႁူႉၾၢႆႇယူႇလီ။ ၵူၼ်းပၢႆႈၽေး ၼႂ်းၸႄႈဝဵင်းၼမ်ႉၶမ်း မႆႈၸႂ် ၵူဝ်ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 မႃးၽႄႈလၢမ်းၶဝ်ႈၼႂ်း ပၢင်သဝ်း ဝႃႈၼႆ။
ပၢင်သဝ်းၵူၼ်းပၢႆႈၽေးသိုၵ်းတီႈဝဵင်းၼမ်ႉၶမ်း
ၼႂ်းၸႄႈဝဵင်းၼမ်ႉၶမ်း ၸႄႈတွၼ်ႈမူႇၸေႊ ၸိုင်ႈတႆးပွတ်းႁွင်ႇၼႆႉ ပၢင်သဝ်းၵူၼ်းပၢႆႈၽေး တင်းမူတ်းမီး 5 တီႈ ယၢမ်းလဵဝ်သမ်ႉ တၢင်းပဵၼ် ၶူဝ်ႊဝိတ်ႉ 19 ၽႄႈလၢမ်းတိတ်းၸပ်းၵၼ် ႁၢဝ်ႈႁႅင်း၊ ၵူၼ်းပၢႆႈ ၽေး မႆႈၸႂ် ၵူဝ်ၸိူဝ်ႉမႅင်း ၽႄႈလၢမ်းၶဝ်ႈႁွတ်ႈထိုင် ၼႂ်းပၢင်သဝ်း ဝႃႈၼႆ။
ၽူႈၸွႆႈထႅမ် ၵူၼ်းပၢႆႈၽေး တီႈၼမ်ႉၶမ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၼႂ်းၸႄႈဝဵင်းၼမ်ႉၶမ်းၼႆႉ ႁူဝ်ၵူၼ်း ၵေႃႈၼမ်။
 ယဝ်ႉၵေႃႈ ပၢင်သဝ်းၵူၼ်းပၢႆႈၽေးၼႆႉ တင်းမူတ်း မီးဝႆႉ 5 တီႈ။
 ယၢမ်းလဵဝ် တၢင်းပဵၼ်ၶူဝ်ႊဝိတ်ႉ 19 ၵေႃႈ ၽႄႈလၢမ်းႁၢဝ်ႈႁႅင်းထႅင်ႈသေ တႃႇၵူၼ်းပၢႆႈၽေးႁဝ်းၶႃႈတႄႉ လႆႈမႆႈၸႂ်ၸွမ်းဝႆႉယူႇၶႃႈ”- ဝႃႈၼႆ။
မိူဝ်ႈပူၼ်ႉမႃး ဝၼ်းတီႈ 11/8/2021 ၼၼ်ႉ တီႈပၢင်သဝ်းၵူၼ်းပၢႆႈၽေးၼေႇဝုၼ်းယီႇ (နေဝန်းရီစစ်ဘေးရှောင်စခန်း) ၼၼ်ႉ ၵူတ်ႇထတ်းထဝ်ႈယိင်း ဢႃယု မွၵ်ႈ 60 ပီ ၵေႃႉၼိုင်ႈ တိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 ။
“မႄႈထဝ်ႈၼၼ်ႉ ၼၢဝ် ၽိူဝ်ႇၵႂႃႇၼႄတီႈႁူင်းယႃ ၼမ်ႉၶမ်းၵေႃႈ ၵူတ်ႇ ထတ်း ႁၼ်တၢင်းပဵၼ်ၶူဝ်ႊဝိတ်ႉ 19 သမ်ႉပဵၼ် Positive ၶႃႈဢေႃႈ။
 ၵူၼ်းယူႇႁိမ်းမႄႈထဝ်ႈတႃႇသေႇၼၼ်ႉၵေႃႈ ၵူတ်ႇထတ်းတူၺ်းယဝ်ႉ ဢမ်ႇမီးမႅင်း။
ယၢမ်းလဵဝ်ၼႂ်းပၢင်သဝ်းၼႆႉမီး ၵူၼ်းပဵၼ်ၶႆႈ/ ပဵၼ်ၼၢဝ် ၼမ်။
 ယူဝ်ၶေးပဵၼ်ဝတ်းပဵၼ်ဢၢၼ်ၶၢဝ်းၾူၼ်ၵူၼ်းၶႃႈႁိုဝ်ၼႆ ”- ၵူၼ်း ပၢႆႈၽေး တီႈပၢင်သဝ်း ၼေႇဝုၼ်းယီႇ ၵေႃႉၼိုင်ႈ လၢတ်ႈၼႄၽူႈတွႆႇႁွၵ်ႈၼင်ႇၼႆ။
တီႈပၢင်သဝ်းၼႆႉ ၵူႈပီပူၼ်ႉမႃး ပေႃးထိုင်ၶၢဝ်းၾူၼ်ၵေႃႈမီးၵူၼ်းပဵၼ်ၶႆႈပဵၼ်ဝတ်း မိူၼ်ၼႆယူႇ။
ၼွၵ်ႈလိူဝ် ပၢင်သဝ်းၵူၼ်းပၢႆႈၽေး ၼေႇဝုၼ်းယီႇယဝ်ႉ ပၢင်သဝ်း ၸဵင်ႇတေႃးမၢတ်ႉ(စိန်သောမတ်) လႄႈ ၵျေႃႇ (ဂျော်) ၸိူဝ်းၼႆႉၵေႃႈ မီးၵူၼ်းပဵၼ်ၶႆႈ/ ၼၢဝ် ၊ ဢမ်ႇလႆႈသႅဝ် ဢၢႆသင် ၸိူဝ်းၼႆႉၵေႃႈမီး ။
“ ပၢင်သဝ်းတၢင်ႇဢၼ်ၵေႃႈဢမ်ႇမီးၵူၼ်းပဵၼ်ၶူဝ်ႊဝိတ်ႉၼႆ ၽႂ်ၵေႃႈဢမ်ႇၸၢင်ႈလၢတ်ႈလႆႈ။
 သင်ဝႃႈတၢင်းပဵၼ်လၢမ်းၶဝ်ႈၼႂ်းပၢင်သဝ်းတႄႉ တေပႃးၵၼ်တုၵ်ႉၶ မူတ်းၶႃႈဢေႃႈ”- ၸုမ်းၸွႆႈထႅမ် ပရႁိတ ၸႄႈဝဵင်းၼမ်ႉၶမ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈၼင်ႇၼႆ။
ပၢင်သဝ်းၵူၼ်းပၢႆႈၽေး ၼႂ်းၸႄႈဝဵင်းၼမ်ႉၶမ်းၼႆႉ ၼိုင်ႈဢွင်ႈတီႈ ႁူဝ်ၵူၼ်း မီးမွၵ်ႈ 100 ပၢႆ လွင်ႈယူႇသဝ်းၵေႃႈ ယၢပ်ႇၽိုတ်ႇၵိၼ်းၸႂ်ၵၼ်။
 ယၢမ်းလဵဝ် လူဝ်ႇတၢင်းၸွႆႈထႅမ် ၶဝ်ႈၼမ်ႉတၢင်းၵိၼ်၊ ယႃႈယႃ ၊ ၽႃႈတူမ်းသူပ်း၊ ၼမ်ႉယႃႈ လၢင်ႉမိုဝ်းလႄႈ ယႃႈၼမ်ႉၵိူဝ် (ဓါတ်ဆား) ၸိူဝ်းၼႆႉ ယဝ်ႉၵေႃႈ ၽႃႈႁူမ်ႇၶူဝ်းၼွၼ်း သုတ်းၸိူဝ်းၼႆႉထႅင်ႈ ။ၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တီႈၵျွၵ်ႉမႄး ၵေႃႉၼိုင်ႈ တၼ်းလူင်းႁူင်းယႃ လႆႈ 3 ဝၼ်းၵူၺ်း လႆႈလူႉသဵင်ႈၵႂႃႇ တီႈႁိူၼ်းယေး။
Photo KME youth-ၵူၼ်းပဵၼ်ၶူဝ်ႊဝိတ်ႉသေလူႉတၢႆ တီႈၵျွၵ်ႉမႄး 
မိူဝ်ႈဝႃး ဝၼ်းတီႈ 12/8/2021 ၵူၼ်းပဵၼ်ၶူဝ်ႊဝိတ်ႉ 19 ထဝ်ႈၸၢႆးၵေႃႉၼိုင်ႈ ယူတ်းယႃတူဝ်ၶႅၼ်းၸိုၼ်ႈယဝ်ႉသေ လူင်းႁူင်းယႃ ပွၵ်ႈမိူဝ်းယူႇႁိူၼ်းတၼ်းလႆႈ 3 ဝၼ်းၵူၺ်း လူႉသဵင်ႈၵႂႃႇ တီႈႁိူၼ်းယေးမၼ်းၸၢႆး ပွၵ်ႈ 9 ၸႄႈဝဵင်းၵျွၵ်ႉမႄး ၸိုင်ႈတႆးပွတ်းႁွင်ႇ ။
 ႁဵတ်းႁႂ်ႈပီႈၼွင်ႉၵူၼ်းႁိူၼ်းလႄႈၵူၼ်းၼႂ်းပွၵ်ႉ တူၵ်းၸႂ်။
ၸုမ်းပရႁိတ ၵျွၵ်ႉမႄး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “လႆႈႁူႉဝႃႈ လူင်းႁူင်းယႃ ပွၵ်ႈမႃးႁိူၼ်းသေ ၸႂ်ႉဢွၵ်ႊသီႊ ၵျိၼ်ႊၸွႆႈထူၺ်ႈၸႂ် တီႈႁိူၼ်း။
 ဢွၵ်ႊသီႊၵျိၼ်ႊဢၼ်ၸႂ်ႉတီႈႁိူၼ်းၼၼ်ႉ မီးသွင်လုၵ်ႈ ယၢမ်းလဵဝ်တႄႉ လႆႈၶိုၼ်းသူင်ႇ ပၼ် တီႈၸုမ်းဢၼ်ၵဵဝ်ႇၶွင်ႈတႃႇၸွႆႈထႅမ်ၵူၼ်းပဵၼ်ယဝ်ႉ”- ဝႃႈၼႆ။
ၵူၼ်းပဵၼ်ၼႆႉ လူင်းႁူင်းယႃမႃး မိူဝ်ႈဝၼ်းတီႈ 10/8/2021 သေ လႆႈလူႉသဵင်ႈၵႂႃႇ မိူဝ်ႈဝၼ်းတီႈ 12/8/2021 ၼႆႉ ဝႃႈၼႆ။
“မၼ်းၸၢႆးၼႆႉ တၼ်းလူင်းႁူင်းယႃမႃး မီးၶၢဝ်းတၢင်း 3 ဝၼ်းၵူၺ်း ပဵၼ်ၵူၼ်းထဝ်ႈၶႃႈ။
 မိူဝ်ႈဝႃး ယၢမ်းၵၢင်ၼႂ်ၼႆႉ ႁဝ်းၶႃႈ လႆႈပူၼ်ႉၶၢပ်ႈတူဝ် ၵူၼ်းတၢႆ ယွၼ်ႉၶူဝ်ႊဝိတ်ႉ 19 ၵႂႃႇတေမီး 2 ၵေႃႉ”- ၸုမ်းပရႁိတ ၵျွၵ်ႉမႄး သိုပ်ႇလၢတ်ႈၼႄၼင်ႇၼႆ။
ၾၢႆႇလူင်ႉလႅၼ်ႇပၢႆးယူႇလီၶဝ်တႅမ်ႈဢွၵ်ႇပိုၼ်ႈၽႄႈတီႈဢွၼ်ႊလၢႆႊတႄႉဝႃႈ ၵူၼ်းပဵၼ်ၶူဝ်ႊဝိတ်ႉသေလူင်းႁူင်းယႃပွၵ်ႈႁိူၼ်းၶိုၼ်းၼၼ်ႉ တေဢမ်ႇလႆႈမိူဝ်းႁဵတ်းၵၢၼ်ၼၵ်း၊တေဢမ်ႇလႆႈၵႂႃႇမႃးၶဝ်ႈႁႃပိူၼ်ႈၵမ်းလဵဝ် ၊ ပေႃးႁိူဝ်ႉႁႅင်း လိူတ်ႈတေၵၢမ်ႈၼႂ်းလွတ်ႇလိူတ်ႈသေ ၸၢင်ႈတၢႆ ၵွပ်ႈၼႆ လူင်းႁူင်းယႃယဝ်ႉထုၵ်ႇလီ လိုဝ်ႈႁိူဝ်ႉတီႈႁိူၼ်း တီႈၵေႇသုတ်း 15 ဝၼ်း ဝႃႈၼႆ။
ၼႂ်းၸႄႈဝဵင်းၵျွၵ်ႉမႄးၼႆႉ ပေႃးၼပ်ႉၽတ်ႉၽဵင်ႇ ၸိုင် ၼိုင်ႈဝၼ်း ၵူၼ်းလူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 တေ မီးမွၵ်ႈ 7 ၵေႃႉ။
ၵူၼ်းမိူင်းၸိူဝ်းၸပ်းတၢင်းပဵၼ်ၶူဝ်ႊဝိတ်ႉ ဢမ်ႇယွမ်းၵႂႃႇယူတ်းယႃတူဝ်တီႈႁူင်းယႃ ၊ တီႈႁူင်းယႃၵေႃႈ ပႃးၸဵမ်မေႃယႃလႄႈၶိူင်ႈမႆႉၶိူင်ႈမိုဝ်းဢမ်ႇတဵမ်ထူၼ်ႈ ၊ ၵွပ်ႈၼႆ ၵူၼ်းပဵၼ်ၶူဝ်ႊဝိတ်ႉ ၸင်ႇလႆႈလူႉတၢႆ ၵူႈဝၼ်း။
 ဢၼ်ပဵၼ်ၵေႃႈမီးၼမ်မႃးၵူႈဝၼ်း။
တေႃႇထိုင်ဝၼ်းတီႈ 11/8/2021 ၼႆႉ ၵူၼ်းမိူင်းတႆးပတ်းပိုၼ်ႉ ဢၼ်ၸပ်းတၢင်းပဵၼ်ၶူဝ်ႊဝိတ်ႉ မီး 22000 ပၢႆ တၢႆယွၼ်ႉၶူဝ်ႊဝိတ်ႉမီး 680 ပၢႆ ၊ ၾၢႆႇၽွင်းငမ်းၸႄႈမိူင်းတႆးပိုၼ်ၽၢဝ်ႇဝႆႉၼင်ႇၼႆ။
ၸုမ်းၵူၼ်းၼုမ်ႇတႆး တႃႈၵုင်ႈ ႁႅၼ်းတၢၼ်း ယိူင်းၸူးထိုင် ၽူႈႁတ်းႁၢၼ် ၸိူဝ်းလႆႈတူၵ်းသုမ်း ၽွင်းၶွင်ႇသီႇသိုၵ်းမၢၼ်ႈ ယိုတ်းမိူင်းၼႆႉ ဝႃႈၼႆ။
TYY/ ၵူၼ်းၼုမ်ႇတႆးတႃႈၵုင်ႈ လူႇတၢၼ်း ပၼ်ၽူႈတူၵ်းသုမ်းယွၼ်ႉသိုၵ်းမၢၼ်ႈယိုတ်းမိူင်း  
မိူဝ်ႈၼႆႉ ဝၼ်းတီႈ 13/8/2021 ယူႇတီႈမူႇၸုမ်းၵူၼ်းၼုမ်ႇတႆး တႃႈၵုင်ႈ Tai Youth Yangon – TYY ၸတ်းႁဵတ်းပၢင်ႁႅၼ်း လူႇတၢၼ်း ယိူင်းၸူးထိုင် ၽူႈႁတ်းႁၢၼ် ၸိူဝ်းလႆႈတူၵ်းသုမ်းလူႉတၢႆၵႂႃႇ ၽွင်းပၢင်ၼႄၵၢင်ၸႂ် ဢိၵ်ႇပႃးၽူႈတူၵ်းသုမ်းလူႉတၢႆ မိူဝ်ႈဝၼ်းတီႈ 10 လိူၼ်ဢေႃႊၵတ်ႊ ဢၼ်ဢမ်ႇယွမ်းၵၢၼ်ႉတေႃႈသိုၵ်းမၢၼ်ႈသေ ဝႅၼ်တူၵ်းတိုၵ်းသုင် တီႈသဵၼ်ႈတၢင်း 44 ဝဵင်းပူဝ်ႇတထွင်ႇ ၼႂ်းတိူင်းတႃႈၵုင်ႈၼၼ်ႉ ဝႃႈၼႆ။
ၵူၼ်းၼုမ်ႇတႆး တႃႈၵုင်ႈ ၵေႃႉၼိုင်ႈ လၢတ်ႈၼႄဝႃႈ “ပၢင်ႁႅၼ်းတၢၼ်းၼႆႉ ယိူင်းၸူးထိုင် ၽူႈႁတ်းႁၢၼ်ၶဝ် ၸိူဝ်းလႆႈတူၵ်း သုမ်းၵႂႃႇၸိူဝ်းၼၼ်ႉၶႃႈဢေႃႈ။
  မိူဝ်ႈဝၼ်းတီႈ 10 လိူၼ်ၼႆႉၵေႃႈ တီႈသဵၼ်ႈတၢင်း 44 ဝဵင်းပူဝ်ႇထွင်ႇ တိူင်းတႃႈၵုင်ႈၼၼ်ႉထႅင်ႈ 4 ၵေႃႉၶႃႈၼေႃႈ။
 ႁဝ်းၶႃႈ ႁႅၼ်းလူႇတၢၼ်း ပၼ် သူင်ႇမဵတ်ႉတႃႇ ယိူင်ႈထိုင်ၸိူဝ်းၶဝ် ႁႂ်ႈလႆႈႁပ်ႉလွင်ႈၽဵင်ႇပဵင်းၵၼ်သေၵမ်းၼႆၶႃႈ”-  ဝႃႈၼႆ။
TYY/ ၵူၼ်းၼုမ်ႇတႆးတႃႈၵုင်ႈ လူႇတၢၼ်း ပၼ်ၽူႈတူၵ်းသုမ်းယွၼ်ႉသိုၵ်းမၢၼ်ႈယိုတ်းမိူင်း  
တင်ႈတႄႇ ၶွင်ႇသီႇသိုၵ်းမၢၼ်ႈ ယိုတ်းမိူင်းမႃးၼႆႉ မိူဝ်ႈဝၼ်းတီႈ 1/2/2021 ၼၼ်ႉသေ ႁၢၼ်ႉတေႃႇထိုင် ယၢမ်းလဵဝ် မီးၶၢဝ်း တၢင်း 6 လိူၼ်ပၢႆယဝ်ႉ။
 ၼႂ်းမိူင်းႁူမ်ႈတုမ် ဢမ်ႇမီးလွင်ႈၼိမ်သဝ်း ၵတ်းယဵၼ်သင် ၵူၼ်းမိူင်း/ ၵူၼ်းၼုမ်ႇ ထုၵ်ႇၶွင်ႇသီႇ သိုၵ်းမၢၼ်ႈ ယိုတ်းမိူင်း ႁဵတ်းႁၢႆႉၸႃႉၶႃႈႁႅမ် တီႉၺွပ်းမႃး ၸိူဝ်းၼႆႉ မီးၵူႈဝၼ်း။
ဢိင်ၼိူဝ် လွင်ႈၼႆႉသေ ယူႇတီႈ ၸုမ်းၸွႆႈထႅမ် ၵူၼ်းတူၵ်းၶွၵ်ႈၵၢၼ်မိူင်း မိူင်းမၢၼ်ႈ AAPP ပိုၼ်ၽၢဝ်ႇဢွၵ်ႇဝႆႉ တေႃႇထိုင် ဝၼ်းတီႈ 12/8/2021 ၶၢဝ်းတၢင်း 193 ဝၼ်းၼႆႉ ၶွင်ႇသီႇသိုၵ်းမၢၼ်ႈ ယိုတ်းမိူင်း ၶႃႈႁႅမ်တၢႆ ၵူၼ်းၼုမ်ႇ/ ၵူၼ်းမိူင်း 966 ၵေႃႉ၊ တီႉၺွပ်းယဵပ်ႈၶွၵ်ႈ 7,164 ၵေႃႉ၊ ပိုတ်ႇလိူင်ႈဝႆႉ 1,984 ၵေႃႉလႄႈ လမ်းတီႉၺွပ်း ဝႆႉ 5,562 ၵေႃႉ ၼႆယဝ်ႉ။ယၢမ်းလဵဝ် ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 ၼႂ်းၸႄႈဝဵင်းၵဵင်းတုင် မီး  500 ပၢႆ လူႉတၢႆယဝ်ႉ 3 ၵေႃႉ ၾၢႆႇၸွႆႈထႅမ်တူင်ႇဝူင်းၵူၼ်းလၢတ်ႈဝႃႈ ပေႃးယူႇမဝ်ၵိၼ်မၢင် ဢမ်ႇႁိုင်ၸၢင်ႈထိုင် 1000 ဝႃႈၼႆ။
Photo -Yan Naing/ ဝဵင်းၵဵင်းတုင် 
မိူဝ်ႈဝႃး ဝၼ်းတီႈ 12/8/2021 ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း ၵူတ်ႇထတ်းႁၼ် ၵူၼ်းတိတ်းၸပ်းၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 ထႅင်ႈ 26 ၵေႃႉ ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇ ႁွၵ်ႈဝႃႈ “ပေႃးတူၺ်းငဝ်းလၢႆး တၢင်း ပဵၼ် တီႈၵဵင်း တုင် ယၢမ်းလဵဝ်ၼႆႉ လႅပ်ႈဢမ်ႇၵုမ်းလႆႈယဝ်ႉ။
 ပေႃးယူႇမဝ်ၵိၼ်မၢင်ၸိူင်ႉၼႆတႄႉ ထႅင်ႈ 2 ဝူင်ႈ တေႃႇထိုင် လိူၼ်ၼႆႉသဵင်ႈ ႁူဝ်ၵူၼ်းပဵၼ် ၸၢင်ႈပုင်ႈၶိုၼ်ႈပဵၼ်ႁဵင် ။
 ႁၢင်လိူၼ်ၼႆႉ ပေႃးၵူၼ်းပဵၼ် ၽိူမ်ႉၶိုၼ်ႈႁႅင်းတႄႉ ပၢႆး ယူႇလီ ၵေႃႈ တေဢမ်ႇပေႉယႃလႆႈ ။
 ပေႃးၵူၼ်းပဵၼ်ၼမ်မႃး တေၸၢင်ႈလႆႈယူႇႁိူၼ်းယူတ်းယႃႁင်းၽႂ်မၼ်း ၵူၺ်းယဝ်ႉ လီမႆႈ ၸႂ်ၶႃႈဢေႃႈ ပေႃးတူၺ်းငဝ်းလၢႆးတႄႉ ဢမ်ႇပေႃးၶႂ်ႈလီ ”- ဝႃႈၼႆ။
ၼႂ်းၸႄႈဝဵင်းၵဵင်းတုင် တေႃႇထိုင် ဝၼ်းတီႈ 11/8/2021 ၼႆႉ ၵူၼ်းတိတ်းၸပ်း ၸိူဝ်ႉမႅင်းတင်းမူတ်းမီး 494 ၵေႃႉ လူႉတၢႆ 3 ၵေႃႉ။
 ယူတ်းယႃၶႅၼ်းၸိုၼ်ႈသေ လူင်းႁူင်းယႃ 199 ၵေႃႉ တိုၵ်ႉယူတ်းယႃတူဝ်ဝႆႉမီး 292 ၵေႃႉ။
 မိူဝ်ႈဝႃး ဝၼ်းတီႈ 12 သမ်ႉ ၵူတ်ႇထတ်းႁၼ်ထႅင်ႈ 26 ၵေႃႉ ႁူမ်ႈၵၼ် ၵူၼ်းပဵၼ်တင်းမူတ်း မီးၵႂႃႇ 520 ၵေႃႉယဝ်ႉ ဝႃႈၼႆ။
ၵူၼ်းၼုမ်ႇ ၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ ၽိူမ်ႉၶိုၼ်ႈ ၵူႈဝၼ်းၶႃႈ ။
 ပလိၵ်ႈမၢၼ်ႈၵေႃႈ ပဵၼ်ၼမ်ဢေႃႈ။
 ၵူၼ်းမိူင်းၵေႃႈ ဢမ်ႇယွမ်းၵၵ်းတူဝ်။
 ဢမ်ႇၸၢင်ႈၵၵ်းတူဝ် ။
 3 ပုၼ်ႈ 2 ပုၼ်ႈၼႆႉ တိုၼ်းၵႂႃႇၵႂႃႇမႃးမႃး ယူႇၸိူင်ႉၼၼ်ယဝ်ႉၶႃႈ။
 ၶဝ်ၵေႃႈလူဝ်ႇႁႃၵိၼ်လဵင်ႉတွင်ႉၶႃႈလူးၼေႃႈ ။
 ဢမ်ႇမီးၽႂ်ၸုမ်းလႂ်ၸွႆႈထႅမ်ၵူၼ်းမိူင်းၶႃႈလူး”- ဝႃႈၼႆ။
တႄႇဢဝ် ႁူဝ်လိူၼ်ဢေႃႊၵတ်ႊသ် 2021 ၼႆႉမႃး ၼႂ်းၸႄႈဝဵင်းၵဵင်းတုင်ၼႆႉ ၵူတ်ႇထတ်းႁၼ် ၵူၼ်းတိတ်းၸပ်းၸိူဝ်ႉမႅင်း ၶူဝ်ႊဝိတ်ႉ 19 ၼိုင်ႈဝၼ်း ဢမ်ႇယွမ်း 20 ၵေႃႉ။
 ဝၼ်းတီႈ 11 ၼႆႉ ၵူတ်ႇထတ်းႁၼ်ၵူၼ်းတိတ်းၸပ်းတၢင်းပဵၼ် 49 ၵေႃႉ လႆႈဝႃႈၼမ်သုတ်း ၼႂ်းၶၢဝ်းတၢင်း 2 လိူၼ်။
လိူၼ်ၼႆႉ ဝၼ်းတီႈ 1 ယူႇတီႈၼၸၵ ဢၼ်ပဵၼ်ၶွင်ႇသီႇၽွင်းငမ်းၸိုင်ႈမိူင်းၼၼ်ႉ ပိၼ်ႇပဵၼ်လူင်ပွင်ၸိုင်ႈပႂ်ႉႁိူၼ်း ဢၼ် ဝႃႈၼၼ်ႉ ၵဵဝ်ႇလူၺ်ႈ ဢၼ်ၼၼ်ႉသေယဝ်ႉ ၸွင်ႇၶဝ်သမ်ႉ တေႁဵတ်းၸွမ်းၵႂၢမ်းမၼ်ႈၶဝ် ဢၼ်ၶဝ်ပိုၼ်ၽၢဝ်ႇ ႁႂ်ႈပီႈၼွင်ႉ ၵူၼ်းမိူင်း လႆႈႁူႉ လႆႈငိၼ်းၸွမ်းၼၼ်ႉယူႇႁိုဝ် ဢၼ်ဝႃႈၼၼ်ႉ ႁဝ်းၶႃႈ ယွၼ်းတေႃႉတႆႇ ၶႆႈၼႄပွတ်းဢွၼ်ႇတွၼ်ႈၼိုင်ႈ။
ၸွမ်ၸိၵ်းသိုၵ်းလူင်မိၼ်းဢွင်ႇလၢႆႇ
ၼၸၵ ဢၼ်ႁွင်ႉဝႃႈၶွင်ႇသီႇၽွင်းငမ်းၸိုင်ႈမိူင်းၼႆႉ မိူဝ်ႈၶဝ်တႄႇယိုတ်းသိမ်းဢႃႇၼႃႇ မိူဝ်ႈလိူၼ်ၾႅပ်ႊၿိဝ်ႊရီႊ 1 ဝၼ်း ၼၼ်ႉတႄႉ ၶဝ်ပိုၼ်ၽၢဝ်ႇဝႃႈ ၼႂ်းၶၢဝ်းတၢင်း ၼိုင်ႈပီ တေၶိုၼ်းႁဵတ်းပၼ် ပၢင်လိူၵ်ႈတင်ႈ ဝႃႈၼႆ။
ၵူၺ်းၵႃႈ ၽိူဝ်ႇထိုင်မႃး လိူၼ်ဢေႃႊၵတ်ႊသ် 1 ဝၼ်းၼႆႉ ၶဝ်ၽွင်းငမ်းၸိုင်ႈမိူင်းမႃး လႆႈ 6 လိူၼ်ယဝ်ႉၼႆၸိုင် ၶဝ်ၶိုၼ်း ပိၼ်ႇလႅၵ်ႈၶေႃႈၵႂၢမ်းၶဝ်ဝႃႈ ၼႃႈၵၢၼ်တႃငၢၼ်း ပိူဝ်ႈတႃႇႁဵတ်းပၼ် ပၢင်လိူၵ်ႈတင်ႈၼႆႉ ပေႃးထိုင်ပီ 2023 လိူၼ်ဢေႃႊ ၵတ်ႊသ်မႃး ၸင်ႇတေယဝ်ႉတူဝ်ႈလီငၢမ်း ပွင်ႇဝႃႈတႄႉ လုၵ်ႈတီႈၼႆႈ တႄႇဢၢၼ်ႇၵႂႃႇ/ ၼပ်ႉၵႂႃႇ ထႅင်ႈ သွင်ပီလုမ်းလုမ်းၵွၼ်ႇ ၶဝ်ၸင်ႇတေၸၢင်ႈႁၢင်ႈႁႅၼ်း ပိူဝ်ႈတႃႇပဵၼ်လႆႈပၢင်လိူၵ်ႈတင်ႈ။
ၵမ်းၼႆႉ ပေႃးႁဝ်းၶႃႈမႃး ထတ်းသၢင်တူၺ်း ၸဵမ်မိူဝ်ႈၶဝ် တႄႇသိမ်းဢႃႇၼႃႇ မိူဝ်ႈလိူၼ်ၾႅပ်ႊၿိဝ်ႊရီႊ 1 ဝၼ်း ၶဝ်ဝႃႈ ၼႂ်း ၶၢဝ်းတၢင်း 1 ပီ တေႁဵတ်းပၼ် ပၢင်လိူၵ်ႈတင်ႈဢၼ်ဝႃႈၼၼ်ႉ ၸွင်ႇမၼ်းတေပဵၼ်လႆႈႁိုဝ်- ပေႃးမႃးၼပ်ႉသွၼ်ႇ ၵူႈၾၢႆႇ ၵူႈတၢင်းၵေႃႈ မၼ်းတိုၼ်းဢမ်ႇပဵၼ်လႆႈ ႁဝ်းၶႃႈတႄႉ ႁၼ်ထိုင်ၸိူင်ႉၼၼ်။
ယူႇတီႈၼၸၵ ၶွင်ႇသီႇယိုတ်းသိမ်းဢႃႇၼႃႇ ၸိုင်ႈမိူင်းၼႆႉ ၶဝ်တိုၼ်းမီးၶေႃႈဢၢင်ႈ ပိူဝ်ႈတႃႇ တေယိုတ်းသိမ်းဢႃႇၼႃႇ ၸိုင်ႈမိူင်းၸဵမ်ပိုင်းၼႆ ႁဝ်းၶႃႈၵေႃႈ လၢမ်းၶၢတ်ႈလႆႈယူႇ။
ႁူင်းတွတ်ႈၶႅပ်းၵၢင်ၸႂ်လူင်ႈၼႃႈ တီႈဝဵင်းတူၼ်ႈတီး
ဝၢႆးသေ ပၢင်လိူၵ်ႈတင်ႈ 2020 ယဝ်ႉၵႂႃႇ ၶဝ်ၵႆႉ ဢွၵ်ႇၶၢဝ်ႇလၢတ်ႈၼႄပေႃႈမႄႈၵူၼ်းမိူင်းဝႃႈ ပၢင်လိူၵ်ႈတင်ႈ 2020 ဢၼ် ယဝ်ႉၵႂႃႇၼႆႉ သဵၼ်ႈသၢႆမၢႆ ၽူႈပၼ်သဵင်မၼ်း ဢမ်ႇတႅတ်ႈတေႃး မီးလွင်ႈမၢပ်ႇ လွင်ႈလိင်ႉၵၼ် ႁီႉၼႄးၸိူင်ႉၼၼ်ယဝ်ႉ ၽိူဝ်ႇမႃး ယိုတ်းသိမ်းဢႃႇၼႃႇၼႆၵေႃႈ ၶဝ်လၢတ်ႈဝႃႈ သၢႆမၢႆၽူႈပၼ်သဵင်မၼ်း ဢမ်ႇတႅတ်ႈတေႃး မၼ်းဢမ်ႇမၢၼ်ႇမႅၼ်ႈ မၼ်းမီးလွင်ႈၽိတ်း လွင်ႈတူၵ်း လွင်ႈႁူင်ႈ။
 ၵွပ်ႈပိူဝ်ႈၸိူင်ႉၼႆ တေလႆႈဢဝ်လိူင်ႈ ၶဝ်တေလၢမ်းႁႃငိူၼ်ႈၶႆမၼ်းသေယဝ်ႉ တေဢဝ်လိူင်ႈယူႇ ဝႃႈၸိူင်ႉၼၼ်။
ၵူၺ်းၵႃႈ ၾၢႆႇၼိုင်ႈတၢင်းၼိုင်ႈ သင်ၸိူဝ်ႉဝႃႈ သဵၼ်ႈသၢႆမၢႆ ၽူႈပၼ်သဵင်ၸိူဝ်းၼၼ်ႉ ဢမ်ႇမီးတၢင်းၽိတ်း ဢမ်ႇမီးလွင်ႈ လိင်ႉလႅၼ် ဢမ်ႇမီးလွင်ႈမၢပ်ႇမႂ် တႄႉတႄႉဝႃႈဝႃႈ ၼႆၸိုင် သမ်ႉတေၶိုၼ်းႁဵတ်းသင်ပၼ်ပေႃႈမႄႈ သမ်ႉတေၶိုၼ်းႁဵတ်း သင်ပၼ် တီႈၽူႈပႃႇတီႇၸိူဝ်းဢၼ်ဢွင်ႇပေႉၼၼ်ႉ ဢမ်ႇမီးၽႂ်လၢတ်ႈမႃး။
တီႈၼႆႈ ႁဝ်းၶႃႈ တေၵဵပ်းလႆႈၶေႃႈၼိုင်ႈ ၶဝ်တေဢဝ် သဵၼ်ႈသၢႆမၢႆ ၽူႈပၼ်သဵင်ၼႆႉ ပဵၼ်ၶေႃႈဢၢင်ႈသေ တိုၼ်းတေယိုတ်း သိမ်းၸိုင်ႈမိူင်း ဢၼ်ဝႃႈၼၼ်ႉ မၼ်းတႅတ်ႈတေႃးယဝ်ႉ။
ၵမ်းၼႆႉ ပေႃးႁဝ်းၶႃႈ မႃးတူၺ်း လၢႆးႁဵတ်းၵၢၼ် ၸဝ်ႈဢႃႇၼႃႇသိုၵ်းသိူဝ် ၸိူဝ်းဢၼ် ယၢမ်ႈယိုတ်းသိမ်းဢႃႇၼႃႇၸိုင်ႈမိူင်း မႃးၵူႈပၢၼ်ပၢၼ်ၼႆၵေႃႈ ၵတိၵႂၢမ်းမၼ်ႈ ဢၼ်ၶဝ်ပၼ်တေႃႇၵူၼ်းမိူင်းဢၼ်ဝႃႈၼၼ်ႉ မၼ်းၵူၺ်းမီးတီႈသူပ်း။
 တိူၵ်ႈတီႈဝႃႈ တႅမ်ႈမႃး လူင်းမႃးၼိူဝ်ၸေႈၼႆၵေႃႈ ၶဝ်ဢမ်ႇတွၼ်ႉႁဵတ်းၸွမ်းမႃးႁႂ်ႈပေႃးပဵၼ်တၢင်းၵၢၼ်သေပွၵ်ႈၼႆ ႁဝ်းၶႃႈ တေလႆႈ ႁၼ်ယူႇ။
မိူဝ်ႈ 1958 ယူႇတီႈၸွမ်သိုၵ်းလူင် ၼေႇဝိၼ်းသိမ်းဢႃႇၼႃႇ ၸိုင်ႈမိူင်း မၼ်းၼႄၶေႃႈဢၢင်ႈၸိူင်ႉႁိုဝ်။
 ၼႂ်းၶၢဝ်းတၢင်း 1 ပီ တေႁဵတ်းပၢင်လိူၵ်ႈတင်ႈသေယဝ်ႉ ထိုင်မႃး 1960 ၶိုၼ်းမႃးႁဵတ်းပၢင်လိူၵ်ႈတင်ႈ။
 ၵူၺ်းၵႃႈ ၽႅဝ်မႃးမိူဝ်ႈ 1962 ယိုတ်းသိမ်း ၶိုၼ်းဢႃႇၼႃႇ ၸိုင်ႈမိူင်း ၵွပ်ႈသင်လႃႇ မိူဝ်ႈၼၼ်ႉၵေႃႈ ၶဝ်ၼႄၶေႃႈဢၢင်ႈဢၼ်ဝႃႈ ၸိုင်ႈမိူင်းၼႆႉ မၼ်းတေၵူၼ်ႇပင်း လႅဝ်ၽႅဝ်ႉ ယွၼ်ႉပိူဝ်ႈလွၵ်းပိူင်ၾႅတ်ႊၻရႄႊ ဢၼ်ဢူးၼုလႄႈ တင်းႁူဝ်ၼႃႈၸၢဝ်းၶိူဝ်းမိူင်းလွႆၶဝ် တူၵ်းလူင်းၵၼ်ၼၼ်ႉ ၼႆ ၼႄၶေႃႈဢၢင်ႈဢၼ်ၼၼ်ႉသေ ၶဝ်ယိုတ်းသိမ်းမႃး။
ၵမ်းၼႆႉ ၽႅဝ်မႃး မိူဝ်ႈ 1988 ယူႇတီႈ ၼဝတၶဝ် ယိုတ်းသိမ်းဢႃႇၼႃႇ ၸိုင်ႈမိူင်း ဢၼ်မီးၼႂ်းမိုဝ်း မသလၼၼ်ႉ ၼႆႉၵေႃႈ ၶဝ်ဝႃႈၸိူင်ႉႁိုဝ် ဢမ်ႇပေႃးႁိုင် တေပဵၼ်ပၼ်ပၢင်လိူၵ်ႈတင်ႈ၊ ပေႃးႁဵတ်းပၢင်လိူၵ်ႈတင်ႈယဝ်ႉ ၽူႈလႂ်ၽႂ်ၸုမ်းလႂ် ဢွင်ႇပေႉ ပၢင်လိူၵ်ႈတင်ႈၼႆၵေႃႈ တေဢူၼ်းဢၢပ်ႈပၼ်ဢႃႇၼႃႇၸိုင်ႈမိူင်း ဝႃႈၼၼ်။
 ၵမ်းလိုၼ်းမႃးၵေႃႈ ဢမ်ႇၸႂ်ႈၸိူင်ႉၼၼ် ၸုမ်း ၸၢဝ်းဢၼ်ဢွင်ႇပေႉပၢင်လိူၵ်ႈတင်ႈၼၼ်ႉ ပိူဝ်ႈတႃႇ ၶဵၼ်ႇတႅမ်ႈပၵ်းပိူင် ၶိုၼ်းၵူၺ်း ဝႃႈၼၼ်သေယဝ်ႉ သိုပ်ႇယိပ်းဢႃႇ ၼႃႇမႃး တေႃႇပေႃးထိုင် ပီ 2010 ။
ၵမ်းၼႆႉ ယၢမ်းလဵဝ်ၵေႃႈ လၢတ်ႈဝႃႈ ၶၢဝ်းတၢင်းၼိုင်ႈပီ တေဢူၼ်းဢၢပ်ႈပၼ်ဢႃႇၼႃႇ လၢတ်ႈယဝ်ႉ တိုၵ်ႉႁႃမီးၶၢဝ်းတၢင်း ႁူၵ်းလိူၼ်ၵူၺ်း သမ်ႉၶိုၼ်း ပိၼ်ႇထွႆႈၵႂၢမ်းဝႃႈ ၼႂ်းၶၢဝ်းတၢင်း သွင်ပီပၢႆႁူၵ်းလိူၼ် ၸင်ႇတေႁဵတ်းပၼ်ပၢင်လိူၵ်ႈ တင်ႈဢၼ် ဝႃႈၼၼ်ႉ ၼႆႉပေႃးၼႄလွင်ႈဝႃႈ ဢမ်ႇမီးလွင်ႈတႃႇတေယုမ်ႇယမ်လႆႈ ၼႆယဝ်ႉၶႃႈ။
ပွင်ႇဝႃႈဢၼ်ၼႆႉ မၼ်းၵူၺ်းပဵၼ် ပိူဝ်ႈတႃႇၶဝ်ၸၼ်ၶၢဝ်းယၢမ်းၼင်ႇႁိုဝ် ၶဝ်တေ ဢုပ်ႇပိူင်ႇၽွင်းငမ်းဝၢၼ်ႈမိူင်းၵႂႃႇ ၶၢဝ်းႁိုင်ၼၼ်ႉလႄႈ ၶဝ်တိုၼ်းတမ်းၽႅၼ်မၼ်း ၶၵ်ႉၼိုင်ႈယဝ်ႉ ၶၵ်ႉၼိုင်ႈ ႁဵတ်းၼႆ။
ပေႃးႁဝ်းၶႃႈမႃးၼပ်ႉတူၺ်း 1960 ပၢင်လိူၵ်ႈတင်ႈမိူဝ်ႈၼၼ်ႉၼႆ ယူႇၾၢႆႇၸုမ်းသိုၵ်းမၢၼ်ႈၼႆႉ ၶဝ်ႁၼ်ထိုင်ဝႃႈ ၽသပလ တႅၵ်ႇပဵၼ်သွင်ၾၢႆႇယဝ်ႉ။
 ၾၢႆႇၼိုင်ႈတေပဵၼ် တီႇမျႄး ၽသပလ၊ ၾၢႆႇၼိုင်ႈသမ်ႉတေပဵၼ် တၢၼ်ႉသျိၼ်းပသပလ ယူႇတီႈ တပ်ႉသိုၵ်းမၢၼ်ႈၼပ်ႉသွၼ်ႇဝႃႈ ၾၢႆႇတီႇမျႄးၽသပလၼႆႉ တေဢွင်ႇပေႉပၢင်လိူၵ်ႈတင်ႈဝႃႈၼၼ်သေလႄႈ ၶဝ်ၸင်ႇမႃး ႁဵတ်းပၼ်ပၢင်လိူၵ်ႈတင်ႈ။
ၽူႈၼမ်းပႃႇတီႇ တီႇမျႄး ၽသပလ ပၢင်လိူၵ်ႈတင်ႈ 1960
ၽိူဝ်ႇမႃး ႁဵတ်းပၼ် ပၢင်လိူၵ်ႈတင်ႈ 1960 ၼၼ်ႉ ယွၼ်ႉပိူဝ်ႈၾၢႆႇတၢၼ်ႉသျိၼ်းၽသပလ ဢွင်ႇပေႉၵႂႃႇသေယဝ်ႉလႄႈ ဢမ်ႇ လႆႈၸႂ် ဢမ်ႇပေႃးၸႂ်သေ ထိုင်မႃး 1962 ၸင်ႇၼႄၶေႃႈဢၢင်ႈမဵဝ်းၼိုင်ႈယဝ်ႉမဵဝ်းၼိုင်ႈသေ ယိုတ်းသိမ်းဢႃႇၼႃႇ ၸိုင်ႈမိူင်း မႃး ၼၼ်ႉပဵၼ် ပွၵ်ႈၵမ်းၼိုင်ႈ။
ၵမ်းၼႆႉ ထိုင်မႃး မိူဝ်ႈ 1990 သမ်ႉဝႃႈ ပႃႇတီႇဢၼ်ၶဝ် ၸႂ်ပိုင်ႈၸႂ်ယႂ်ႇဝႆႉ ဢၼ်ပဵၼ်မသလ ပိၼ်ႇပဵၼ်ၵႂႃႇ တသၺ (တိုင်း ရင်းသားစည်းလုံးရေး ညီညွတ်ရေးပါတီ) ၼၼ်ႉ ယူဝ်ဝႃႈ ၶဝ်တေဢွင်ႇပေႉၼႆလႄႈ ၸင်ႇမႃးႁဵတ်းပၼ်ပၢင်လိူၵ်ႈတင်ႈ ၽိူဝ်ႇၵမ်းပေႉမႃး ဢဝ်ၾၢႆႇပႃႇတီႇၼူၵ်ႉယုင်း NLD ဢွင်ႇပေႉၵႂႃႇလႄႈ ၸင်ႇဝႃႈၶဝ်ယိုတ်းသိမ်းပႅတ်ႈဢႃႇၼႃႇ ၸိုင်ႈမိူင်း ဢမ်ႇဢူၼ်းဢၢပ်ႈပၼ်ဢႃႇၼႃႇ။
ထိုင်မႃး ပီ 2020 ၼႆႉသမ်ႉ ၶဝ်မၢႆထိုင်ဝႃႈ ပႃႇတီႇသၢင်ႈသီႈ USDP ႁူမ်ႈလူၺ်ႈတင်းတပ်ႉသိုၵ်း ႁူမ်ႈၵၼ်သွင်ၸုမ်းၼႆႉ တေ ဢွင်ႇပေႉပၢင်လိူၵ်ႈတင်ႈဝႃႈၼၼ်သေယဝ်ႉ ၸင်ႇမႃးႁဵတ်းပၼ်ပၢင်လိူၵ်ႈတင်ႈ။
 ၵူၺ်းၵႃႈ ၽိူဝ်ႇ NLD ၸုမ်းၼူၵ်ႉယုင်း ဢွင်ႇ ပေႇၵႂႃႇထႅင်ႈၵေႃႈ သမ်ႉယိုတ်းသိမ်းဢႃႇၼႃႇ ၸိူင်ႉၼင်ႇၼႆၼႆႉ မၼ်းပဵၼ်မႃး ပွၵ်ႈၼိုင်ႈဢမ်ႇၵႃး မီးမႃးသၢမ်ပွၵ်ႈယဝ်ႉလႄႈ ၵႃႈၸူဝ်ႈပႃႇတီႇဢၼ်ၶဝ်ၸႂ်ပိုင်ႈၸႂ်ယႂ်ႇၼၼ်ႉ ဢမ်ႇဢွင်ႇပေႉပၢင်လိူၵ်ႈတင်ႈ ၶဝ်တေယိုတ်းသိမ်းဢႃႇၼႃႇၸိုင်ႈမိူင်း ၵႂႃႇယူႇ တိၵ်းတိၵ်းဢၼ်ဝႃႈၼၼ်ႉ ႁဝ်းၶႃႈ ၸၢင်းထတ်းႁၼ်လႆႈဢၼ်ၼိုင်ႈ။
ၸင်ႇဝႃႈ ပီ 2023 ဢၼ်ဝႃႈတေႁဵတ်းပၢင်လိူၵ်ႈတင်ႈထႅင်ႈၼၼ်ႉ ၸွင်ႇတေပဵၼ်မႃး တႄႉယူႇႁိုဝ်? မိူဝ်ႈၼၼ်ႉမႃး ယူႇတီႈ ပႃႇတီႇသၢင်ႇသီႈၼႆႉ ၶဝ်ၶႂ်ႈၸႂ်ႉၼင်ႇႁိုဝ်ၸႂ်ႉ ယူဝ်ၶႄးတေမႃး YMBA ဢၼ်ယၢမ်ႈမီးမႃး မိူဝ်ႈပၢၼ်ဢင်းၵလဵတ်ႈၼႃႈၽိူၵ်ႇ ယိုတ်းသိမ်းမိူင်းၼၼ်ႉ ၸုမ်းပုတ်ႉထၽႃသႃ ဢၼ်ယူႇတီႈတပ်ႉသိုၵ်းမၢၼ်ႈ ႁဵတ်းၵေႃႉၵၼ်မႃး ယူႇၼုၵ်းထုၵ်းထူၵၼ်မႃး တင်းႁိုင်ၼၼ်ႉ ယူဝ်ၶႄးၸၢင်ႈပဵၼ်မႃး ပရွၵ်ႇသီႇပႃႇတီႇပိူဝ်ႈတႃႇတပ်ႉသိုၵ်း ပွင်ႇဝႃႈတႄႉ။
 ယူႇတီႈတပ်ႉသိုၵ်းတေဢဝ် YMBA ၶဝ်ႈလိူၵ်ႈတင်ႈသေတႃႉၵေႃႈ ၼႂ်းၶၢဝ်းတၢင်း သွင်ပီတေၵႂႃႇၼႃႈၼႆႉ ၸွင်ႇပေႃႈမႄႈ ၵူၼ်းမိူင်း တေယုမ်ႇယမ်ၶဝ် လႆႈႁိုဝ်။
ယူႇတီႈတပ်ႉသိုၵ်းမၢၼ်ႈ ဢၼ်ယိုတ်းသိမ်းဢႃႇၼႃႇမႃးၼႆႉ ဢဝ်တၢႆၵူၼ်းပေႃးမီး 900 ပၢႆ တီႉၺွပ်းၵူၼ်းပေႃးမီးၼပ်ႉႁဵင် မၼ်း လုၵ်ႈဢွၼ်ႇၵူၼ်းလဵၵ်းၸိူဝ်းဢၼ်ပႆႇႁူႉ ၵၢၼ်ၵူၼ်းၼၼ်ႉ ယင်းလႆႈထုၵ်ႇတီႉၺွပ်း။
 ယွၼ်ႉပိူဝ်ႈ ၸုမ်းသိုၵ်းဢႃႇၼႃႇ ၼႆႉ ၸိူင်ႉၼင်ႇၼႆၼႆႉ တိုၵ်ႉမီးယူႇၼႂ်းမၢၵ်ႇလမ်းႁူဝ်ၸႂ်ပေႃႈမႄႈၵူၼ်းမိူင်းလႄႈ ယူႇတီႈ ၶဝ်တေမႃးတင်ႈပႃႇတီႇမႂ်ႇထႅင်ႈ ဢၼ်ၼိုင်ႈသေ ၼႂ်းၶၢဝ်းတၢင်းသွင်ပီပၢႆႁူၵ်းလိူၼ်ၵူၺ်း တေမႃးၶဝ်ႈၵၢၼ်လိူၵ်ႈတင်ႈဢၼ်ဝႃႈၼၼ်ႉ ဢမ်ႇတၢပ်ႈလူဝ်ႇ ထၢမ်ၽႂ် တိုၼ်းၼႄႉၼွၼ်းဝႃႈ ပေႃႈမႄႈၵူၼ်းမိူင်းတေဢမ်ႇယုမ်ႇယမ်ၶဝ်။
ပေႃးပဵၼ်ၸိူင်ႉၼၼ်မႃး ယူႇတီႈ ၸုမ်းသိုၵ်းမၢၼ်ႈ ဢၼ်ယိုတ်းသိမ်းဢႃႇၼႃႇ ၼၸၵၼႆႉ ၸွင်ႇမၼ်းတေ ႁတ်းႁဵတ်းပၢင် လိူၵ်ႈတင်ႈထႅင်ႈတႄႉယူႇႁိုဝ်ဢၼ်ဝႃႈၼၼ်ႉ ပဵၼ်မႃးၶေႃႈထၢမ်ယဝ်ႉ။
ပွင်ႇဝႃႈ ယူႇတီႈႁဝ်းၶႃႈ ႁၼ်ထိုင်တႄႉ တမ်ၼင်ႇၶဝ်ယၢမ်ႈႁဵတ်းမႃးလၢႆၸုပ်ႈလၢႆပၢၼ်ၼၼ်ႉသေယဝ်ႉ ႁၢၼ်ႉတေႃႇထိုင် ဝၼ်းမိူဝ်ႈလဵဝ်ၵေႃႈ ယူႇတီႈပေႃႈမႄႈၵူၼ်းမိူင်း ယင်းဢမ်ႇမီးလွင်ႈယုမ်ႇယမ် ယင်းဢမ်ႇမီးလွင်ႈၼပ်ႉထိုဝ်ၶဝ်သေဢိတ်း ဢၼ်ဝႃႈၼၼ်ႉ တႃႇၶဝ်တေႁတ်းႁဵတ်းပၢင်လိူၵ်ႈတင်ႈၵေႃႈ ဢမ်ႇမီးတၢင်းမၼ်း။
ၵွပ်ႈပိူဝ်ႈၸိူင်ႉၼႆ ယူႇတီႈလူင်ပွင်ၸိုင်ႈသိုၵ်းၼႆႉ ၼင်ႇႁိုဝ် ၶဝ်ပေႃးတေထိင်းသိမ်းဢႃႇၼႃႇ ၸိုင်ႈမိူင်းၵႂႃႇ တေႃႇၸူဝ်ႈသုတ်း ပၢၼ်ၶဝ်ၼၼ်ႉၵူၺ်း ၶဝ်တေသိုပ်ႇႁဵတ်းၵႂႃႇ၊ ၶဝ်တေသိုပ်ႇၶတ်းၸႂ်ၵႂႃႇၵူၺ်းၼႆလႄႈ ႁႂ်ႈလႆႈပၢႆးၼႄၵၼ်တၢင်းႁၼ်ထိုင် ပွတ်းဢွၼ်ႇတွၼ်ႈၼိုင်ႈသေ ၶွတ်ႇယွတ်ႈပၢႆၵႂၢမ်းဝႆႉတီႈၼႆႈၶႃႈ။
မႂ်ႇသုင်ၶႃႈ
ႁိုၼ်း ၵႃယၢင်း
ဢိင်ၼိူဝ် တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်း ပွၵ်ႈၵမ်းသၢမ်ၼႆႉသေ ၼႂ်းၸႄႈဝဵင်းလၢင်းၶိူဝ်း မၢင်ပွၵ်ႉ မၢင်ယွမ်ႇ တေပိၵ်ႉဢိုတ်း Lockdown ဝႆႉ ၸူဝ်ႈၶၢဝ်း တႃႇၵႅတ်ႈၵင်ႈၸိူဝ်ႉမႅင်း ၼင်ႇႁိုဝ်ပေႃးတေဢမ်ႇၽႄႈလၢမ်းၸပ်းတူဝ်ႈၵၼ်တင်းမိူင်း ဝႃႈၼႆ။တႄႇဢဝ် မိူဝ်ႈၽုၵ်ႈ ဝၼ်းတီႈ 13/8/2021 ယၢမ်းၵၢင်ၼႂ် 9 မူင်းၵႂႃႇတေႃႇပေႃးထိုင်ဝၼ်းတီႈ 27/8/2021 တီႈပွၵ်ႉဝၢၼ်ႈတႂ်ႈ ၸႄႈဝဵင်းလၢင်းၶိူဝ်း မၢင်ယွမ်ႇ မၢင်ၵိဝ်ႇ ဢွင်ႈတီႈ ၵူၼ်းတိတ်းၸပ်းၸိူဝ်ႉမႅင်းၼမ်ၼၼ်ႉ တေပိၵ်ႉဢိုတ်းဝႆႉ Lockdown ၸူဝ်ႈ ၶၢဝ်း ၼင်ႇႁိုဝ် တၢင်းပဵၼ်ၶူဝ်ႊဝိတ်ႉ 19 ပေႃးတေဢမ်ႇတိတ်းၸပ်း ၽႄႈလၢမ်း ၵူၼ်းဝၢၼ်ႈ ၼႂ်းပွၵ်ႉလႄႈ တၢင်ႇပွၵ်ႉယွမ်ႇ ထႅင်ႈ ၼႆယဝ်ႉ။
ၸၢႆးႁၢၼ်ႇထုၼ်း ၽူႈၵွၼ်းပွၵ်ႉဝၢၼ်ႈတႂ်ႈ လၢတ်ႈတီႈၽူႈတွႆႇႁွၵ်ႈဝႃႈ “တီႈပွၵ်ႉဝၢၼ်ႈတႂ်ႈႁဝ်းၶႃႈတႄႉ တေဢမ်ႇပိၵ်ႉ ဢိုတ်းတၢင်းပွၵ်ႉၶႃႈ။
 တေပိၵ်ႉဢိုတ်း တီႈယွမ်ႇၸိူဝ်းဢၼ် ႁၼ်ၵူၼ်းတိတ်းၸပ်းၸိူဝ်ႉမႅင်းၼမ်ၼၼ်ႉၵူၺ်း။
 တေမီးမွၵ်ႈလင်ႁိူၼ်း လၢႆ လင် ယၢမ်းလဵဝ် တိုၵ်ႉၵဵပ်းသဵၼ်ႈမၢႆမၼ်းယူႇၶႃႈ။
 တေပိၵ်ႉဢိုတ်း ပဵၼ်ယွမ်ႇ ပဵၼ်ၵိဝ်ႇ ၸိူဝ်းၼၼ်ႉၵူၺ်းၶႃႈ။
 တႄႇဢဝ် မိူဝ်ႈ ၽုၵ်ႈၵႂႃႇ ယၢမ်းၵၢင်ၼႂ် 9 မူင်းၶႃႈဢေႃႈ”- ဝႃႈၼႆ။
ပွၵ်ႉဝၢၼ်ႈတႂ်ႈ ၸိူဝ်းမီးၾၢႆႇတူၵ်းတၢင်း ၾၢႆႇတၢၵ်းၸလွပ်ႈၵၢင်ဝၢၼ်ႈ ၶိုၼ်ႈၵႂႃႇထိုင်ႁူင်းႁဵၼ်း ၸၼ်ႉသုင်လႄႈယွမ်ႇဢၼ်တိတ်းၸပ်းၵၼ်တင်းပွၵ်ႉဝၢၼ်ႈလွႆ ၸိူဝ်းၼႆႉ တေပိၵ်ႉဢိုတ်းလွၵ်ႉတၢဝ်းမူတ်း။
 လင်ႁိူၼ်းတေမီးမွၵ်ႈ ဢမ်ႇယွမ်း 30 လင် တီႈဢၼ်မီးၵူၼ်းတိတ်းၸပ်းတၢင်းပဵၼ်ၼမ်၊ ၵူၺ်းၵႃႈပႆႇႁူႉႁူဝ်ၼပ်ႉတႅတ်ႈတေႃး ၵူၼ်းပွၵ်ႉဝၢၼ်ႈတႂ်ႈၵေႃႉၼိုင်ႈၵေႃႈလၢတ်ႈၼင်ႇၼႆ။
ၼႂ်းၸႄႈဝဵင်းလၢင်းၶိူဝ်းၼႆႉ တေႃႇထိုင်ဝၼ်းတီႈ 11/8/2021 ၼႆႉ ၵူၼ်းတိတ်းၸပ်း ၸိူဝ်ႉမႅင်းတင်းမူတ်းမီး  170 ပၢႆ ၼႂ်း ၼၼ်ႉ ပွၵ်ႉဝၢၼ်ႈတႂ်ႈ ၵူၼ်းတိတ်းၸပ်း ၸိူဝ်ႉမႅင်း မီးၼမ်သုတ်း မီး 40 ပၢႆ  ။
ၵူၼ်းပၢႆႈၽေးသိုၵ်း ၼပ်ႉႁူဝ်ပၢၵ်ႇ ၼႂ်းၸႄႈဝဵင်းသီႇပေႃႉ ထူပ်းတၢင်းယၢပ်ႇၽိုတ်ႇ လွင်ႈၶဝ်ႈၼမ်ႉတၢင်းၵိၼ်လႄႈ လွင်ႈ ယူႇသဝ်း  ၽူႈၸွႆႈထႅမ် ၵူၼ်းပၢႆႈၽေးသိုၵ်း ႁူမ်ႈၵၼ် တုၵ်းယွၼ်းႁႂ်ႈၵိုတ်း ပၢင်တိုၵ်းဝႆးဝႆး ဝႃႈၼႆ။
SHAN/ ၵူၼ်းပၢႆႈၽေးသိုၵ်း တီႈၼမ်ႉလၼ်ႈ 
မိူဝ်ႈဝႃး ဝၼ်းတီႈ 11/8/2021 ၼႆႉ ယူႇတီႈၸုမ်းဢူၺ်းလီပွတ်းႁွင်ႇ SSPP, TNLA လႄႈ RCSS ပဵၼ်ပၢင်တိုၵ်းၵၼ် လၢႆတီႈ တၢင်းဝၢၼ်ႈ လွႆလူင်၊ ဝၢၼ်ႈၵုင်း ၼႂ်းဝဵင်းၼမ်ႉလၼ်ႈ ၸႄႈဝဵင်းသီႇပေႃႉ ၸိုင်ႈတႆးပွတ်းႁွင်ႇ ႁဵတ်းႁႂ်ႈ ၵူၼ်းမိူင်းပိုၼ်ႉတီႈ မွၵ်ႈ 300 ပၢႆ လႆႈပၢႆႈၽေးသိုၵ်းၵၼ် ၼႆယဝ်ႉ။
ၽူႈၸွႆႈထႅမ် ၵူၼ်းပၢႆႈၽေးသိုၵ်း ၼႂ်းၸႄႈဝဵင်းသီႇပေႃႉ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ယၢမ်းလဵဝ်ၼႆႉ ပဵၼ်ၶၢဝ်း ၾႃႉ ၶၢဝ်းၾူၼ် ၵူၼ်းမိူင်းၵေႃႈ တုၵ်ႉၶၼႃႇဢႃးလႃး ပေႃးပဵၼ်လႆႈတႄႉ ပၢင်တိုၵ်းၼႆႉ ၶႂ်ႈႁႂ်ႈၶဝ်ၵိုတ်းလိုဝ်ႈဝႆႉ ဢမ်ႇၼၼ် ၵိုတ်းတေႃႇၸူဝ်ႈၶႅၼ်းလီ ၶႂ်ႈႁႂ်ႈၶဝ်ဢဝ်ငမ်းယဵၼ်သေ ဢုပ်ႇဢူဝ်းၵၼ်ၵႂႃႇလႃႇ။
 မၼ်းဢမ်ႇထုၵ်ႇလီပဵၼ်ယဝ်ႉ။
 ၵူၼ်းမိူင်း ၼႆႉ ပၢႆလိူဝ်တုၵ်ႉၶၸွမ်းပၢင်တိုၵ်း ယဝ်ႉဢမ်ႇၵႃး တုၵ်ႉၶၸွမ်းၽႄးယေႃးၵႃႇ ၶူဝ်ႊဝိတ်ႉထႅင်ႈ။
 ယဝ်ႉၵေႃႈ ယၢပ်ႇၽိုတ်ႇ ဢမ်ႇလႆႈၽုၵ်ႇလႆႈသွမ်ႈထႅင်ႈ ဢၼ်တုၵ်ႉၶတႄႉ ပဵၼ်ၵူၼ်းမိူင်းၼၼ်ႉယဝ်ႉ”- ဝႃႈၼႆ။
ယၢမ်းလဵဝ် ပဵၼ်ၶၢဝ်းၾူၼ် တၢင်းပဵၼ်ၶႆႈလိူတ်ႈဢွၵ်ႇ/ ၼၢဝ်ၼူၵ်ႉ/ ၼၢဝ်သၼ်ႇ ၵေႃႈ ပဵၼ်ငၢႆႈလႄႈ ၸၢင်ႈတုမ်ႉတိူဝ်ႉ ပၢႆးယူႇလီ ၵူၼ်းပၢႆႈၽေးထႅင်ႈ ။
“ယၢမ်းလဵဝ်ၼႆႉ ႁၢၼ်ႉၶၢႆယႃႈယႃၵေႃႈ ဢမ်ႇပိုတ်ႇ ပေႃးၶဝ်လႆႈပၢႆႈယမ်းၾႃႉ ယမ်းၾူၼ်ၼႆ ၶဝ်တေပဵၼ်တၢင်းပဵၼ်ၼၢဝ် ၸိူဝ်းၼႆႉ မၼ်းတေတုမ်ႉတိူဝ်ႉပၢႆးယူႇလီပႃး ၵူႈၸိူဝ်ႉၵူႈလွင်ႈၼၼ်ႉၼႃႇ တုမ်ႉတိူဝ်ႉပၢႆးမၢၵ်ႈမီးၶဝ်သေဢမ်ႇၵႃး ၵၢၼ်ငၢၼ်း ၵေႃႈ ဢမ်ႇၸၢင်ႈႁဵတ်း ယၢပ်ႇၸႂ် ၵူႈလွင်ႈဢိူဝ်ႈၶၢဝ်းၼႆႉ တႃႇၵူၼ်းပၢႆႈၽေးႁဝ်းၶႃႈ”- ၽူႈၸွႆႈထႅမ် ၵူၼ်းပၢႆႈၽေး သိုပ်ႇ လၢတ်ႈၼႄၼင်ႇၼႆ။
မိူဝ်ႈၼႆႉ ဝၼ်းတီႈ 12 /8/2021 ပၢင်တိုၵ်းတႄႉ ယဵၼ်လူင်းယဝ်ႉၼႆသေတႃႉ ၵူၼ်းဝၢၼ်ႈ ၸိူဝ်းပႆႇႁတ်းပွၵ်ႈႁိူၼ်းၶိုၼ်းတိုၵ်ႉၵိုတ်း မွၵ်ႈ 100 ဝႃႈၼႆ။
ၵူၼ်းၼမ်ႉလၼ်ႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“တေႃႈလဵဝ်ၵူၼ်း ဝၢၼ်ႈတႄႉ ပွၵ်ႈမိူဝ်းၶိုၼ်းတီႈ ယူႇ ၵဝ်ႇၶဝ်ယဝ်ႉၶႃႈ ၵူၼ်းဢၼ်ၸမ်တီႈၵျွင်းတႄႉ တိုၵ်ႉမီးဝႆႉတီႈၵျွင်း။
 ၵူဝ်တႄႉ ၵူဝ်ယူႇၶႃႈ ၵမ်ႈၽွင်ႈ ပႃးမႃးၶဝ်ႈၼမ်ႉတၢင်း ၵိၼ် ဢမ်ႇၵုမ်ႇထူၼ်ႈၼႆသေ လႆႈမိူဝ်းၶိုၼ်းၵေႃႈမီးဢေႃႈ ”- ဝႃႈၼႆ။
ယွၼ်ႉပၢင်တိုၵ်းၼႂ်းၵႄႈ ၸုမ်းဢူၺ်းလီပွတ်းႁွင်ႇ SSPP, TNLA လႄႈ RCSS ၼႆႉသေ ၵူၼ်းဝၢၼ်ႈလၢႆပိုၼ်ႉတီႈ ၼႂ်းၸိုင်ႈ တႆးပွတ်းႁွင်ႇ ၼပ်ႉႁူဝ်ႁဵင်လႆႈပၢႆႈၽေးသိုၵ်း မိူၼ်ၼင်ႇ တၢင်းၸႄႈဝဵင်းၼမ်ႉတူႈ၊ ၸႄႈဝဵင်းသီႇပေႃႉလႄႈ ၸႄႈဝဵင်းၵျွၵ်ႉ မႄး ယၢမ်းလဵဝ် ၼႂ်းၸႄႈဝဵင်းၵျွၵ်ႉမႄး ႁူဝ်ၵူၼ်းတိုၵ်ႉၵိုတ်းမွၵ်ႈ 500 ပႆႇၸၢင်ႈပွၵ်ႈၶိုၼ်းႁိူၼ်းယေး ။ မိူင်းၼၢႆး လၢင်းၶိူဝ်း မွၵ်ႇမႆႇ  မိူင်းပၼ်ႇ ၼႂ်းၸႄႈတွၼ်ႈလၢင်းၶိူဝ်း ၵူတ်ႇထတ်း ႁၼ်ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ် ၶူဝ်ႊဝိတ်ႉ 19 တင်းမူတ်း မီးၵႂႃႇ 384 ၵေႃႉ လူႉတၢႆ 9 ၵေႃႉ ဝႃႈၼႆ။
Photo Credit to Dr.Mg Mg Than(Langkho DOPH) ၾၢႆႇပၢႆးယူႇလီ ၸႄႈဝဵင်းလၢင်းၶိူဝ်း ၵူတ်ႇထတ်းမႅင်းၶူဝ်ႊဝိတ်ႉပၼ် ၵူၼ်းၸိူဝ်းလႆႈၵပ်းသိုပ်ႇယူႇၸမ်ၵၼ်တင်းၵူၼ်းမီးၸိူဝ်ႉမႅင်းၶူဝ်ႊဝိတ်ႉ 
မိူဝ်ႈၼႆႉ ဝၼ်းတီႈ 12/8/2021 ယၢမ်းၵၢင်ၼႂ် ၽူႈၸၢႆး ၵေႃႉၼိုင်ႈ တီႈဝဵင်းၵဵင်းတွင်း ၸႄႈဝဵင်းမိူင်းၼၢႆး ၸႄႈတွၼ်ႈလၢင်းၶိူဝ်း ၸိုင်ႈတႆး ပွတ်းၸၢၼ်း လႆႈလူႉတၢႆ ယွၼ်ႉတၢင်းပဵၼ် ၶူဝ်ႊဝိတ်ႉ 19 ထႅင်ႈၵေႃႉၼိုင်ႈ ယၢမ်းလဵဝ် ၼႂ်းဝဵင်းၵဵင်းတွင်း လူႉတၢႆ ယွၼ်ႉတၢင်းပဵၼ်ၼႆႉ ပဵၼ်ၵေႃႉထူၼ်ႈ 5 ။
ၼၢင်းသီၼူၼ်း မေႃယႃလုမ်းလႃး ၵူၼ်းပဵၼ် တီႈႁူင်းယႃ ၸႄႈဝဵင်းမိူင်းပၼ်ႇ လၢတ်ႈတီႈၽူႈတွႆႇႁွၵ်ႈဝႃႈ “မိူဝ်ႈၼႆႉ ၵၢင်ၼႂ် တီႈၵဵင်းတွင်း ၽူႈၸၢႆးၵေႃႉၼိုင်ႈလူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၶႃႈ။
 တီႈၵဵင်းတွင်းတႄႉ လူႉတၢႆၵႂႃႇ တေမီး 5 ၵေႃႉ ပႃးမိူဝ်ႈၼႆႉၶႃႈ။
 ပေႃးဢဝ်ၸႄႈတွၼ်ႈလၢင်းၶိူဝ်းဝႃႈၸိုင် ၵူၼ်းပဵၼ် တင်းမူတ်း မီး 384 ၵေႃႉ လူႉတၢႆယဝ်ႉ 9 ၵေႃႉ”- ဝႃႈၼႆ။
တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ် ၽႄႈလၢမ်းႁၢဝ်ႈႁႅင်းမႃးၼႆႉ   တေႃႇထိုင် ဝၼ်းတီႈ 11/8/2021 မိူဝ်ႈၼႆႉ ၼႂ်းၸႄႈဝဵင်းလၢင်းၶိူဝ်း ၵူၼ်းၸပ်းတင်းပဵၼ်တင်းမူတ်း 157 ၵေႃႉ လူႉတၢႆ ဢမ်ႇ မီး၊ ဝဵင်းၵဵင်း တွင်း 78 ၵေႃႉ လူႉတၢႆ 5 ၵေႃႉ၊ ၸႄႈဝဵင်းမိူင်းၼၢႆး 79 ၵေႃႉ လူႉတၢႆ 2 ၵေႃႉ၊ ၸႄႈဝဵင်းမွၵ်ႇမႆႇမီး 51 ၵေႃႉ လူႉတၢႆ 2 ၵေႃႉ၊ ၸႄႈဝဵင်းမိူင်းပၼ်ႇ 19 ၵေႃႉ လူႉတၢႆဢမ်ႇမီး ။
ၵူၼ်းပဵၼ်ၶူဝ်ႊဝိတ်ႉ ၼႂ်းၸႄႈတွၼ်ႈလၢင်းၶိူဝ်း
ၼႂ်းၵူၼ်းပဵၼ် 384 ၵေႃႉၼၼ်ႉ ယၢမ်းလဵဝ် တိုၵ်ႉယူတ်းယႃ တူဝ်ဝႆႉ တီႈႁူင်းယႃ တင်းမူတ်းမီး 130 ၵေႃႉ လႆႈၶႂၢင်ႉလူင်းႁူင်းယႃယဝ်ႉ 245 ၵေႃႉ ။
တႃႇႁႂ်ႈၵူၼ်းမိူင်းတေၵၢင်းယၢၼ်ၽေးၶူဝ်ႊဝိတ်ႉၼၼ်ႉ ၼႂ်းၸႄႈတွၼ်ႈလၢင်းၶိူဝ်းၵေႃႈ ၶိုၼ်းတႄႇသမ်းယႃႈယႃႁႄႉၵင်ႈတၢင်း ပဵၼ်ၶူဝ်ႊဝိတ်ႉ 19 မႃး ။
“တၢင်းမိူင်းပၼ်ႇ လၢင်းၶိူဝ်းတႄႉ တႄႇသမ်းယႃႁႄႉၵင်ႈၶိုၼ်းယဝ်ႉၶႃႈ။
 ႁဝ်းၶႃႈၵေႃႈ လႄႇႁႃသေႃႇသူၼ်းသပ်းလႅင်း ၼႄပၼ် ၵူၼ်းမိူင်းပိုၼ်ႉတီႈႁဝ်းၶႃႈ သပ်းလႅင်းလၢတ်ႈၼႄပၼ် ၼင်ႇႁိုဝ် ၵူၼ်းမိူင်းႁဝ်းၶႃႈ ပေႃးတေဢွၼ်ၵၼ်မႃးသမ်းယႃၵၼ်ၶႃႈ ဢေႃႈ။
 ၵူၼ်းမိူင်းတႄႉ ဢွၼ်ၵၼ်မႃးသမ်းယႃႁႄႉၵင်ႈၵၼ်ၼမ်ယူႇၶႃႈ”- ၼၢင်းသီၼူၼ်း မေႃယႃလုမ်းလႃး ၵူၼ်းပဵၼ် သိုပ်ႇ လၢတ်ႈၼႄၼင်ႇၼႆ။
တႄႇဢဝ် ႁၢင်လိူၼ်ၵျုႊလၢႆႊ 2021 ၼႆႉမႃး ၼႂ်းၸႄႈမိူင်းတႆး ၵမ်ႈၼမ် ယူႇတီႈၾၢႆႇပၢႆးယူႇလီၶဝ် တႄႇသမ်းယႃႁႄႉၵင်ႈ တၢင်းပဵၼ်ၶူဝ်ႊဝိတ်ႉ 19 ပၼ် ၵူၼ်းမိူင်းမႃးယဝ်ႉ။
 ယႃႈယႃဢၼ်လႆႈသမ်းပၼ်ၼၼ်ႉတႄႉ ပဵၼ်ယႃႈယႃမိၵ်ႈ Sinopharm ဢၼ်တၢင်းမိူင်းၶႄႇသူင်ႇမႃး ။ၼၢင်းသႅင်ပွႆး ၵူၼ်းၵျွၵ်ႉမႄး ၵႂႃႇႁဵတ်းၵၢၼ်မိူင်းၶႄႇ ထုၵ်ႇပလိၵ်ႈၶႄႇ တီႉၺွပ်း  သူင်ႇ ပၼ်ပလိၵ်ႈမၢၼ်ႈ ထိုင်ယၢမ်းလဵဝ် ပႆႇႁၼ်ပွၵ်ႈထိုင် ႁိူၼ်း  ႁၢႆတူဝ်ဝႆႉလႄႈ ယူႇတီႈပေႃႈမႄႈ ၸိူဝ်ႉၶိူဝ်းပီႈၼွင်ႉ ၸိူဝ်းၵိုတ်းတၢင်းလင် ဢွၼ်ၵၼ်မႆႈၸႂ်  ။
ႁၢင်ႈၼၢင်းသႅင်ပွႆး ၵူၼ်းၵျွၵ်ႉမႄး ဢၼ်ႁၢႆဝႆႉ 
မိူဝ်ႈဝၼ်းတီႈ 19/4/2021 ပူၼ်ႉမႃးၼႆႉ ၼၢင်းသႅင်ပွႆး ဢႃယု 28 ပီ ထုၵ်ႇပလိၵ်ႈၶႄႇ တီႉၺွပ်းတီႈဝဵင်း သၢၼ်ႊတူင်ႊ ၼႂ်းမိူင်းၶႄႇသေ ၵုမ်းၶင်တူဝ်ဝႆႉ ၊ ၶိုၼ်းသူင်ႇမွပ်ႈ ပၼ် တၢင်းၾၢႆႇပလိၵ်ႈမၢၼ်ႈတီႈလႅၼ်လိၼ် မူႇၸေႊ။
 ပလိၵ်ႈမၢၼ်ႈၵုမ်းၶင်တူဝ်ဝႆႉၼႆသေ တေႃႇထိုင် ယၢမ်းလဵဝ် ပႆႇႁၼ်တူဝ်မၼ်းၼၢင်း ပွၵ်ႈထိုင်ႁိူၼ်းယေး ႁၢႆတူဝ်ဝႆႉ လႄႈပေႃႈမႄႈပီႈၼွင်ႉမႆႈၸႂ်။
ႁၢင်ႈၼၢင်းသႅင်ပွႆး ၵူၼ်းၵျွၵ်ႉမႄး ဢၼ်ႁၢႆဝႆႉ 
ၵေႃႉပဵၼ်မႄႈ ၼၢင်းသႅင်ပွႆး လၢတ်ႈတီႈၽူႈတွႆႇႁွၵ်ႈဝႃႈ “လုၵ်ႈယိင်းၶႃႈၼႆႉ ထုၵ်ႇပလိၵ်ႈၶႄႇ တီႉၺွပ်းတီႈတူင်ႊသၢၼ်ႊ မိူင်းၶႄႇ။
 ၶႄႇၶဝ် တီႉၺွပ်းၶင်ဝႆႉ ယဝ်ႉၵေႃႈ သူင်ႇဢၢပ်ႈမႃးပၼ် တီႈတၢင်းပလိၵ်ႈမၢၼ်ႈ တီႈလႅၼ်လိၼ် မူႇၸေႊ။
 မိူဝ်ႈမႃးထိုင်ၼႂ်းမိုဝ်း ပလိၵ်ႈမၢၼ်ႈ ၼၼ်ႉ ၶဝ်ၵေႃႈ ထၢမ်မၼ်းၼၢင်းသေ ယူႇတီႈလႂ် ပေႃႈမႄႈၸိုဝ်ႈဝႃႈႁိုဝ် ၸိူင်ႉၼႆ။
 ၵမ်းၼႆႉ ပလိၵ်ႈၶဝ် ၸင်ႇမႃး ၵူတ်ႇထတ်း တီႈဢိူင်ႇဝၢၼ်ႈႁဝ်းၶႃႈၼႆႉသေ ႁွင်ႉႁဝ်းၶႃႈၵႂႃႇတီႈလုမ်းပလိၵ်ႈၵျွၵ်ႉမႄး။
 မိူဝ်ႈၼၼ်ႉ ၶဝ်လၢတ်ႈၼႄႁဝ်းဝႃႈ တိုၵ်ႉၶင်တူဝ်လုၵ်ႈယိင်းႁဝ်းၶႃႈဝႆႉ၊ တေပွႆႇပၼ်ယူႇ ၊ပေႃးပွႆႇမႃးယဝ်ႉ တေမႃးသူင်ႇထိုင်တီႈႁိူၼ်း ၼႆၶႃႈ။
 ယဝ်ႉၵေႃႈ ၸႂ်ႉႁဝ်းၶႃႈလူင်းလၢႆးမိုဝ်းဝႆႉတီႈလုမ်းသေ ပွႆႇတူဝ်ႁဝ်းၶိုၼ်း ပွၵ်ႈမႃးၶႃႈ။
 ၵူၺ်းၵႃႈ တေႃႇထိုင်မိူဝ်ႈလဵဝ်ၼႆႉ ပႆႇႁၼ်သူင်ႇမႃး ပႆႇႁၼ်ပွၵ်ႈမႃးၶိုၼ်းၶႃႈဢေႃႈ။
 ႁဝ်းၶႃႈ ပဵၼ်ဢၼ်မႆႈၸႂ် တႄႉတႄႉဝႃႈဝႃႈၶႃႈဢေႃႈ။
 မိူဝ်ႈပလိၵ်ႈၶဝ် ႁွင်ႉႁဝ်းၶႃႈၵႂႃႇတီႈလုမ်းၼၼ်ႉတႄႉ ၶဝ်ၶင်ဝႆႉပေႃးႁိုင်မွၵ်ႈ 3 လိူၼ်ၼႆႉယဝ်ႉၶႃႈ။
 တေႃႇထိုင် ယၢမ်းလဵဝ် ပဵၼ်5 လိူၼ်ပၢႆယဝ်ႉၶႃႈဢေႃႈ ပႆႇလႆႈငိၼ်းၶၢဝ်ႇငၢဝ်းဝႃႈသင်မႃးထႅင်ႈၶႃႈ”- ဝႃႈၼႆ။
ၼၢင်းသႅင်ပွႆးၼႆႉ ပဵၼ်လုၵ်ႈယိင်း လုင်းလၢႆးသႅင် ပႃႈၼၢင်းလႃႉၶိၼ်ႇ ၸႃႇတိ ဝၢၼ်ႈၸၶၢၼ်းသႃႇ ဢိူင်ႇပျွင်ႇၶွင်း ၸႄႈဝဵင်း ၵျွၵ်ႉမႄး ၸိုင်ႈတႆး ပွတ်းႁွင်ႇ ။
 ပေႃႈမႄႈပီႈၼွင်ႉၸိူဝ်ႉၶိူဝ်းၵေႃႈ ဢမ်ႇမီးသုၼ်ႇလႆႈၵႂႃႇႁူပ်ႉထူပ်းမၼ်းၼၢင်း။
 တူဝ်မၼ်းၼၢင်းထုၵ်ႇၵုမ်းဝႆႉတီႈလႂ်ၵေႃႈ ဢမ်ႇႁူႉ ဝႃႈၼႆ။
ၼၢင်းသႅင်ပွႆးၼႆႉ ၶဝ်ႈၵႂႃႇႁဵတ်းၵၢၼ် မိူင်းၶႄႇ မွၵ်ႈ 14-15 ပီယဝ်ႉ။
 ၵူၺ်းၵႃႈ ၶဝ်ႈဢွၵ်ႇၵႂႃႇမႃးၼႂ်းမိူင်းတႆး မိူင်း ၶႄႇ ယူႇတႃႇသေႇ။
 ယဝ်ႉၵေႃႈ တႄႇၼႃႈႁိူၼ်း တၢင်းၾင်ႇမိူင်းၶႄႇဝႆႉသေ မီးလုၵ်ႈဢွၼ်ႇဝႆႉ သွင်ၵေႃႉ -ပႃႈၼၢင်းလႃႉၶိၼ်ႇ မႄႈမၼ်း ၼၢင်း လၢတ်ႈၼႄ ၼင်ႇၼႆ။
သင်ဝႃႈ ၽူႈလႂ် ၽႂ်ထူပ်းႁၼ် မၼ်းၼၢင်းၼႆ ၸွႆႈမွၵ်ႇပၼ်သေ ႁႂ်ႈပွင်ႇၶၢဝ်ႇၸူးထိုင် တီႈတၢင်းႁိူၼ်းယေး ပေႃႈမႄႈ ပီႈၼွင်ႉ ၸိူဝ်ႉၶိူဝ်းၽွင်ႈ ၵေႃႉပဵၼ်ပေႃႈတင်းမႄႈ တုၵ်းယွၼ်းဝႆႉၼင်ႇၼႆ။ၼႂ်းၸႄႈတွၼ်ႈလၢင်းၶိူဝ်း ဢၢၼ်းဝႆႉ တေတင်ႈၶိူင်ႈၸၢၵ်ႈ ႁဵတ်းဢွၵ်ႇ လူမ်းဢွၵ်ႊသီႊၵျိၼ်ႊ တႃႇၸွႆႈၵူၼ်း တိတ်း ၸပ်းၶူဝ်ႊဝိတ်ႉ 19 လႄႈ ၵူၼ်းယၢပ်ႇလူမ်းဢွၵ်ႊသီႊၵျိၼ်ႊၼၼ်ႉ တိုၵ်ႉမီးလွင်ႈယၢပ်ႇ ဝႃႈၼႆ။မိူဝ်ႈႁၢင်လိူၼ်ၵျုႊလၢႆႊ 2021 ပူၼ်ႉမႃးၼႆႉ ယူႇတီႈသင်ၶၸဝ်ႈ ၸုမ်းတူင်ႇဝူင်းၵူၼ်း ၵူၼ်းၼုမ်ႇ လႄႈ ၵူၼ်းမိူင်းပိုၼ်ႉတီႈ လၢင်းၶိူဝ်း လႆႈဢုပ်ႇဢူဝ်းၶွတ်ႇၽွတ်ႈ ၸုမ်းတႃႇႁႃငိုၼ်းၵွင်ႈၵၢင် ႁၢင်ႈႁႅၼ်းတႃႇ တင်ႈႁူင်းၸၢၵ်ႈဢွၵ်ႊသီႊၵျိၼ်ႊ တႃႇၸွႆႈ ၵူၼ်းတိတ်းၸပ်းၶူဝ်ႊဝိတ်ႉ 19 ၼႂ်းၸႄႈတွၼ်ႈလၢင်းၶိူဝ်း ၸိုင်ႈတႆးပွတ်းၸၢၼ်း။
ၼၢင်းသီၼူၼ်း မေႃယႃတီႈႁူင်းယႃ ၸႄႈဝဵင်းမိူင်းပၼ်ႇ လၢတ်ႈတီႈၽူႈတွႆႇႁွၵ်ႈဝႃႈ “မိူဝ်ႈတႄႇမၼ်း တေသိုဝ်ႉၶိူင်ႈ ၸၢၵ်ႈဢၼ်ယႂ်ႇမႃးတင်ႈ၊ ငိုၼ်းဢၼ်ႁဝ်းၶႃႈလႆႈႁပ်ႉ ဢမ်ႇပေႃးလႆႈၼမ်၊ တေသိုဝ်ႉၶိူင်ႈၸၢၵ်ႈ ဢွၼ်ႇၵေႃႈ ၼိုင်ႈၶိူင်ႈ တေတူၵ်းယူႇ မွၵ်ႈ 700 သႅၼ်ပျႃးၼႆႉၶႃႈ။
 ငိုၼ်းတၢင်းလူႇဢၼ်လႆႈဝႆႉသမ်ႉ 400 သႅၼ်ပျႃး၊ တိုၵ်ႉလူဝ်ႇထႅင်ႈ မွၵ်ႈ 300 သႅၼ်ပျႃးၼႆႉၶႃႈ”- ဝႃႈၼႆ။
ၽႅၼ်ၵၢၼ်တႃႇ တင်ႈႁူင်း ၶိူင်ႈၸၢၵ်ႈဢွၵ်ႊသီႊၵျိၼ်ႊ ဢၢၼ်းဝႆႉ 1500 သႅၼ် ပဵၼ်သႅၼ်းယႂ်ႇ ႁႂ်ႈၵုမ်ႇတင်းၸႄႈတွၼ်ႈ၊ ပေႃးတင်ႈသႅၼ်းလဵၵ်ႉ ၵေႃႈ ၶၼ်မၼ်း တေတူၵ်း မွၵ်ႈ 700 သႅၼ် ၼၼ်ႉၵေႃႈ တိုၵ်ႉလူဝ်ႇငိုၼ်းထႅင်ႈယူႇ။
“ၵွပ်ႈၼႆလႄႈ ၸင်ႇလႆႈတိုၵ်းသူၼ်း ၵူၼ်းၼႂ်းၸႄႈတွၼ်ႈလၢင်းၶိူဝ်း တင်းသဵင်ႈ ၶႂ်ႈႁႂ်ႈ သၢၼ်မိုဝ်းၵၼ်၊ ၸွႆႈၵၼ် သၢင်ႈႁူင်းၸၢၵ်ႈ ၼႆႉ ႁႂ်ႈလႆႈထိုင်တီႈၼႆဢေႃႈ။
 ဢမ်ႇဝႃႈ ပီႈၼွင်ႉႁဝ်းၶႃႈ ၸိူဝ်းမီးယူႇမိူင်းၵႆ တၢင်ႇတီႈၸိူဝ်းၼႆႉၵေႃႈ ႁူမ်ႈႁႅင်းၵၼ်ၽွင်ႈၶႃႈ”- ၼၢင်းသီၼူၼ်း လၢတ်ႈထႅင်ႈၼင်ႇၼႆ။
ယၢမ်းလဵဝ် ၼႂ်းၸႄႈတွၼ်ႈလၢင်းၶိူဝ်းၼႆႉ မီးၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 384 ၵေႃႉ လူႉတၢႆ 9 ၵေႃႉ၊ ဢၼ်တိုၵ်ႉၽႄႈၸပ်းၵၼ်ၵေႃႈ မီးယူႇၵူႈဝၼ်း။
ၼႂ်းၸႄႈတွၼ်ႈလၢင်းၶိူဝ်းၼႆႉ မီးၸႄႈဝဵင်းလၢင်းၶိူဝ်း၊ ၸႄႈဝဵင်းမွၵ်ႇမႂ်ႇ၊ ၸႄႈဝဵင်းမိူင်းပၼ်ႇ၊ ၸႄႈဝဵင်းမိူင်းၼၢႆး လႄႈ ၵိင်ႇၸႄႈဝဵင်းၵဵင်းတွင်း တင်း ၵိင်ႇၸႄႈဝဵင်းႁူဝ်မိူင်း ၸိူဝ်းၼႆႉ။ၵူၼ်းၵေးသီးပၢႆႈၽေးသိုၵ်းလွႆႁူၼ်းမႃးသွၼ်ႈယူႇဝႆႉၼႂ်းဝဵင်းလၢႆးၶႃႈၼၼ်ႉ ယွၼ်ႉပိူဝ်ႈတၢင်းပဵၼ်လႄႈငဝ်းလၢႆးဝၢၼ်ႈမိူင်းသေ ဢမ်ႇၸၢင်ႈပွၵ်ႈႁိူၼ်းၶိုၼ်း၊   ဢွၼ်ၵၼ်သိုပ်ႇပၢႆႈၵႂႃႇယူႇၸွမ်းပီႈၼွင်ႉဝၢၼ်ႈထီႇထႅင်ႈ 60 ၵေႃႉပၢႆ။
Photo ၸၢႆးလႅင်း/ ၵူၼ်းၵေးသီး ပၢႆႈၽေးသိုၵ်း ထိုင်ႈဝၢၼ်ႈထီႇ လၢႆးၶႃႈ
ၸိူဝ်းၶဝ် 60 ပၢႆၼႆႉၶဝ်မႃးသွၼ်ႈယူႇတီႈႁိူၼ်းပီႈၼွင်ႉၽႂ်မၼ်းၼႂ်းဝဵင်းလၢႆးၶႃႈ လႆႈၶၢဝ်းတၢင်းမွၵ်ႈ 2 လိူၼ်ယဝ်ႉ၊ ဝၼ်းတီႈ 5/8/2021 ပူၼ်ႉမႃးဝၼ်းၽတ်းၼႆႉၸင်ႇတူၵ်းလူင်းၵၼ်သေ ဢွၼ်ၵၼ်ၶၢႆႉမႃးယူႇတီႈဝၢၼ်ႈထီႇ ဢၼ်မီးၾၢႆႇႁွင်ႇဝဵင်းလၢႆးၶႃႈၼၼ်ႉထႅင်ႈ ။
ၽူႈၸွႆႈထႅမ် ၵူၼ်းပၢႆႈၽေး တီႈလၢႆးၶႃႈ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵူၼ်းပၢႆႈၽေးသိုၵ်း ဢၼ်ပၢႆႈမႃးတီႈဝၢၼ်ႈ ထီႇထႅင်ႈၼႆႉ ဢွၼ်တၢင်း ၶဝ်ပၢႆႈမႃးတီႈမိူင်းၼၢင်း ယွၼ်ႉပၢင်တိုၵ်းပႆႇယဵၼ်သေ ၶၢႆႉပၢႆႈမႃးတီႈလၢႆးၶႃႈ မႃးယူႇၸွမ်းႁိူၼ်းပီႈၼွင်ႉ၊ ၵမ်းၼႆႉ တီႈ လၢႆးၶႃႈၼႆႉ တၢင်းပဵၼ်ၵေႃႈၽႄးလၢမ်းႁႅင်း ၶဝ်ၵေႃႈ ၵဵင်ၸႂ်ပီႈၼွင်ႉၵေႃႈပိူင်ၼိုင်ႈ၊ ၵွပ်ႈၼႆလႄႈ ၸင်ႇၸူဝ်းၵၼ်ၶၢႆႉမႃးယူႇတီႈဝၢၼ်ႈထီႇထႅင်ႈၶႃႈဢေႃႈ။
ၶဝ်ၵေႃႈတေႁူႉဝႃႈ ပေႃးပွၵ်ႈမိူဝ်းၵေႃႈ တေဢမ်ႇမီးလွင်ႈႁူမ်ႇလူမ်ႈ ၼႆၶႃႈဢေႃႈ”- ဝႃႈၼႆ။
ၵူၼ်ပၢႆႈၽေးသိုၵ်း ဢၼ်ပၢႆႈႁွတ်ႈထိုင်တီႈဝၢၼ်ႈထီႇ ၼႂ်းဝၼ်းတီႈ 5 ၼႆႉၼၼ်ႉ ၶဝ်လႆႈယိုၼ်ႈသဵၼ်ႈမၢႆမၼ်းဝႆႉၸဵမ်လႂ် တႃႇၼႃႈႁိူၼ်း 60 လင်။
 ယၢမ်းလဵဝ် ၵူၼ်းဝၢၼ်ႈထီႇလႆႈၶိုင်ဝႆႉပၼ်တီႈလိၼ်တႃႇႁဵတ်းႁိူၼ်းယူႇသဝ်းယဝ်ႉ၊ တေလႆႈယူႇၵိုၵ်းၼႂ်းဝၢၼ်ႈထီႈၼၼ်ႉၵမ်းလဵဝ် လႆႈႁူႉၼင်ႇၼႆ။
Photo ၸၢႆးလႅင်း/ ၵူၼ်းၵေးသီး ပၢႆႈၽေးသိုၵ်း ထိုင်ႈဝၢၼ်ႈထီႇ လၢႆးၶႃႈ
“ၸိူဝ်းၶဝ် တေယူႇၸွမ်းၵူၼ်းဝၢၼ်ႈထီႇၵႂႃႇ တႃႇ 60 လင်ၶႃးႁိူၼ်းဢေႃႈ။
 တွၼ်ႈတႃႇ ၶဝ် တေယူႇၵႂႃႇၼၼ်ႉ လႆႈတတ်းလွၵ်းလိၼ်ဝႆႉပၼ်ၶဝ်တႃႇ 50 လွၵ်းယဝ်ႉ ။
 ၼိုင်ႈၼႃႈႁိူၼ်းၼိုင်ႈလွၵ်းၶႃႈ။
 ယၢမ်းလဵဝ် ဢၼ်လူဝ်ႇတၢင်း ၸွႆႈထႅမ်တႄႉ တေပဵၼ်လဵၵ်းၽိူၵ်ႇတႃႇမုင်း တႃႇပူၵ်းသၢင်ႈႁိူၼ်းယေးၼၼ်ႉၶႃႈဢေႃႈ ။
ယၢမ်းလဵဝ်ၶဝ်ပႆႇမီးႁိူၼ်းယူႇလႄႈၶဝ်လႆႈယူႇဝႆႉတီႈၸလွပ်ႈၵဝ်ႇတီႈဝၢၼ်ႈထီႇၶႃႈဢေႃႈ။
ၵမ်ႈၽွင်ႈၵေႃႈ ၼွၼ်းၼိူဝ်ထူဝ်ႈ ၼိူဝ်ၵႃးဝႆႉၶႃႈဢေႃႈ ”- ၽူႈၸွႆႈထႅမ် ၵူၼ်းပၢႆႈၽေး လၢတ်ႈ။
တီႈဝၢၼ်ႈထီႇၼႆႉ မီးၵူၼ်းပၢႆႈၽေးသိုၵ်း မႃးယူႇဝႆႉ 2 ၸုပ်ႈ ပႃးၼႆႉ။
 ပဵၼ်ၵူၼ်းပွတ်းၵေးသီးလွၼ်ႉလွၼ်ႉ။
 ၸုပ်ႈၵမ်းဢွၼ်တၢင်း မီးလင်ၶႃးႁိူၼ်းမွၵ်ႈ 40 ပၢႆ။
 ၸိူဝ်းၶဝ် ၵႂႃႇတၢင်ႈဝၢၼ်ႈမႂ်ႇ ႁိမ်းဝၢၼ်ႈထီႇသေယူႇသဝ်း။
 သႂ်ႇၸိုဝ်ႈဝၢၼ်ႈဝႃႈ ဝၢၼ်ႈမႂ်ႇတိုၼ်းလီ။
 ဢၼ်ပၢႆႈမႃးၸုပ်ႈ 2 ၼႆႉတႄႉ ဢမ်ႇၵႂႃႇယူႇၸွမ်းၶဝ်၊ တေယူႇၸွမ်းၵူၼ်းဝၢၼ်ႈထီႇၵူၺ်း လႆႈႁူႉၼင်ႇၼႆ။
တႄႇဢဝ် ဝၼ်းတီႈ 1/6/2021 ၼၼ်ႉမႃး သိုၵ်း RCSS တင်း SSPP ပဵၼ်ပၢင်တိုၵ်း ၵၼ်ႁၢဝ်ႈႁႅင်း တီႈလွႆႁူၼ်း ၸႄႈဝဵင်း ၵေးသီး တုမ်ႉတိူဝ်ႉၵူၼ်းဝၢၼ်ႈ လႆႈပၢႆႈၽေးသိုၵ်း ၼပ်ႉႁူဝ်ႁဵင်။
လိူဝ်ၼၼ်ႉ မိူဝ်ႈဝႃး ဝၼ်းတီႈ 11/8/2021 ၼၼ်ႉၵေႃႈ RCSS တင်း SSPP ပဵၼ်ပၢင် တိုၵ်းၵၼ် ၼႂ်းၵႄႈဝၢၼ်ႈၵွင်းလႄႈ လွႆလူင် ႁိမ်းဝဵင်းၼမ်ႉလၼ်ႈ ၸႄႈဝဵင်းသီႇပေႃႉ ၸိုင်ႈတႆးပွတ်းႁွင်ႇ ၵူၼ်းမိူင်း 300 ပၢႆ လႆႈပၢႆႈၽေးသိုၵ်း ထႅင်ႈ။ၵူၼ်းၸပ်းတၢင်းပဵၼ်ၶူဝ်ႊဝိတ်ႉ 19 တီႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇ ဢၼ်လႆႈၵၵ်းတူဝ်ႁပ်ႉလွင်ႈယူတ်းယႃဝႆႉတီႈ သုၼ်ယူတ်းယႃတူဝ် Fever Clinic ႁူင်းယႃၼၼ်ႉ လၵ်ႉပၢႆႈဢွၵ်ႇ ႁၢႆဝႆႉ 2 ၵေႃႉ ။
Photo TCK Mamdaing- FEVER CLINIC တီႈတႃႈၶီႈလဵၵ်း
ပဵၼ်ၽူႈယိင်း ၵေႃႉၼိုင်ႈ ၸိုဝ်ႈ မမႃႇမႃႇဝိၼ်း ဢႃယု 28 ပီ လႄႈတင်း ၽူႈၸၢႆးၵေႃႉၼိုင်ႈ ၸိုဝ်ႈ ၵူဝ်ႇၸေႃႇမိၼ်းထူၺ်း ဢႃယု 17 ပီ  ယူႇပွၵ်ႉပႃႇလႅင် 1 ယွမ်ႇယၢၼ်ႇဢွင်ႇမျေႇ။
ၾၢႆႇပၢႆးယူႇလီ ၵပ်းၸူးတီႈမၢႆႈၾူၼ်းဢၼ်ၶႃသွင်ၵေႃႉပၼ်ဝႆႉၼၼ်ႉၵေႃႈၵပ်းသိုပ်ႇဢမ်ႇလႆႈ ပဵၼ်ဢၼ်လီမႆႈၸႂ် ၼႆ ၽူႈမီးပုၼ်ႈၽွၼ်းတီႈ သုၼ်ယူတ်းယႃတူဝ် Fever Clinic ၵေႃႉၼိုင်ႈလၢတ်ႈၽူႈတွႆႇႁွၵ်ႈၼင်ႇၼႆ။
“ၵပ်းတူၺ်းမၢႆၾူၼ်းဢၼ်ၶဝ်ပၼ်ဝႆႉၼၼ်ႉၵေႃႈ ၵပ်းဢမ်ႇလႆႈ ။
 ပေႃးတေဝႃႈတႄႉတႄႉမၼ်း ၵူၼ်းပဵၼ်ၶူဝ်ႊဝိတ်ႉ ဢမ်ႇထိုင်တီႈလူဝ်ႇလႅၼ်ႈပၢႆႈလေႃႇ။
 လူဝ်ႇယူႇတီႈႁူင်းယႃသေ ႁႂ်ႈၾၢႆႇပၢႆးယူႇလီၶဝ်ၸွႆႈတူၺ်း ၸွႆႈယူတ်းယႃပၼ်လီလီၵူၺ်းႁဵတ်းသင်ဢမ်ႇၶႂ်ႈယူႇ။
 ပေႃးၶဝ်လႅၼ်ႈပၢႆႈၸိူင်ႉၼႆ  ၸၢင်ႈႁဵတ်းႁႂ်ႈပိူၼ်ႈမႃးၸပ်းမႅင်းတီႈၶဝ်ၼမ်ထႅင်ႈၵူၺ်းဢေႃႈ။
 ပၢႆလိူဝ်တီႈတႃႈၶီႈလဵၵ်းၼႆႉ ၵူၼ်းၸပ်းၶူဝ်ႊဝိတ်ႉ ၼမ်ၼႃႇၶႃႈ တလဵဝ် ”  ၾၢႆႇပၢႆးယူႇလီလၢတ်ႈတီႈၽူႈတွႆႇႁွၵ်ႈၼင်ႇၼႆ။
မိူဝ်ႈဝႃးဝၼ်းတီႈ 11/8/2021 ဝၼ်းလဵဝ် ၵူၼ်းတိတ်းၸပ်းတၢင်းပဵၼ်တီႈတႃႈၶီႈလဵၵ်း မီး 72 ၵေႃႉ လူႉတၢႆယွၼ်ႉတၢင်းပဵၼ်မီး 3 ၵေႃႉ ဢူးၵူဝ်ႇၵူဝ်ႇဢူး ၽူႈၶဝ်ႈပႃးၼႂ်းၸုမ်းၸွႆႈထႅမ်တူင်ႇဝူင်းၵူၼ်း တႃႈၶီႈလဵၵ်း လၢတ်ႈၼင်ႇၼႆ။
“မိူဝ်ႈဝႃးၵူၼ်းၸပ်းတၢင်းပဵၼ်ၶူဝ်ႊဝိတ်ႉ တီႈတႃႈၶီႈလဵၵ်းမီး 72 ၵေႃႉ။
 တီႈ FEVER CLINIC ၼႆႉၵူၺ်းမီးယူႇ 59 ၵေႃႉ ပႃးဢၼ်လၵ်ႉပၢႆႈ 2 ၵေႃႉၼၼ်ႉၼေႃႈ။
 ၶဝ်လၵ်ႉပၢႆႈၸိူင်ႉၼႆႉၽေးၼမ်ဢေႃႈ ။
ပႃးတင်းတႃႇတူဝ်ၶဝ်လႄႈ တႃႇၵူၼ်းႁိမ်းႁွမ်းၶဝ်ၼၼ်ႉယဝ်ႉၶႃႈ” ဝႃႈၼႆ။
တီႈဝဵင်းတႃႈၶီႈလဵၵ်းလႅၼ်လိၼ် တႆး-ထႆးၼႆႉ ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ မီးထိုင်ႁိမ်းၸမ် 2000 ၵေႃႉ။
 တၢႆယွၼ်ႉတၢင်းပဵၼ်မီး 30 ၵေႃႉယဝ်ႉ။
 ၵူၼ်းၸပ်းတၢင်းပဵၼ်သေ လၵ်ႉပၢႆႈဢွၵ်ႇဢွင်ႈတီႈၵၵ်းၶင်တူဝ်ယူတ်းယႃၵေႃႈၵမ်းၵမ်းမီး ပေႃးပႃး 2 ၵေႃႉၼႆႉၼႆ ၵူၼ်းလၵ်ႉပၢႆႈမီးထိုင် 4 ၵေႃႉယဝ်ႉ။တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ် ၽႄႈလၢမ်းႁၢဝ်ႈႁႅင်း  တုမ်ႉယွၼ်ႈထိုင် ၵူၼ်းမိူင်းၵူၺ်း ဢမ်ႇၵႃး တုမ်ႉ ယွၼ်းပႃး သင်ၶၸဝ်ႈ ဝဵင်းၵဵင်းတုင်  ထူပ်းတၢင်းယၢပ်ႇၽိုတ်ႇ ။
Photo ၸဝ်ႈၶူး ၵုလိသ/ သင်ၶၸဝ်ႈ တီႈၵဵင်းတုင် 
တႄႇဢဝ် ဝၼ်းၶဝ်ႈဝႃႇသႃ ဝၼ်းတီႈ 23/7/2021 မႃး တေႃႇထိုင် ယၢမ်းလဵဝ် ၸွမ်းဝတ်ႉ/ ၵျွင်း ၾၢႆႇသင် ၶတႆး ႁၢမ်ႈၵူၼ်းထဝ်ႈၶဝ်ႈဝတ်ႉၼွၼ်းၵျွင်း ၼႂ်းဝၼ်းသိလ် လိူၼ်လပ်း လိူၼ်မူၼ်းလႄႈ 8 ၶမ်ႈ ၸိူဝ်းၼႆႉ။
 တႃႇႁႄႉၵင်ႈတၢင်းပဵၼ် ၶူဝ်ႊဝိတ်ႉ 19 ယႃႇႁႂ်ႈၽႄႈလၢမ်းတိတ်းၸပ်းၵၼ်ဝႃႈၼႆ။
ၸဝ်ႈၶူး ၵုလိသ ၾၢႆႇယိပ်းငိုၼ်း လုမ်းသင်ႇၶႃႇၸိုင်ႈတႆး ပွတ်းဢွၵ်ႇၶူင်း လၢတ်ႈတီႈၽူႈတွႆႇႁွၵ်ႈဝႃႈ “တႄႇဢဝ် ၶဝ်ႈဝႃႇသႃ မႃးၼႆႉ ၵျွင်းၾၢႆႇသင်ၶတႆး ၵမ်ႈၼမ် ဢမ်ႇပၼ်ၵူၼ်းမႃးၼွၼ်းၵျွင်း ။
 ၼႂ်းဝၼ်းသိလ် ဝၼ်းထမ်း တၵ်ႉၵႃႇ ၵေႃႈ ဢမ်ႇမႃးၼွၼ်း။
 တၵ်ႉၵႃႇၶဝ် မႃးလူႇတၢၼ်းၽႂ်မၼ်းသေ ပွၵ်ႈမိူဝ်းၶိုၼ်းတႄႉ မီးယူႇ။
 မၢင်ဝတ်ႉၵေႃႈ ပိၵ်ႉဢိုတ်းၽၵ်း တူဝႆႉ ဢမ်ႇပၼ်ၵူၼ်းၶဝ်ႈလႃးလႃး ၵေႃႈမီး ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉ”- ဝႃႈၼႆ။
မၢင်ဝတ်ႉမၢင်ၵျွင်း တၵ်ႉၵႃႇ ဝၢၼ်ႈလႂ် ဝၢၼ်ႈၼၼ်ႉ ႁူမ်ႈၵၼ် လူႇတၢၼ်းငိုၼ်းဝႆႉ တႃႇၶဝ်ႈသွမ်းၽၵ်းသွမ်း မၢင် ၵေႃႉၵေႃႈ သိုဝ်ႉမႃးဝႆႉပၼ် တၢင်းၵိၼ်ဢၼ်ႁႅင်ႈဢၼ်ႁွင် ၵေႃႈမီး။
တၵ်ႉၵႃႇသတ်ႉထႃး ၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တၢင်းပဵၼ်ၼႆႉ တုမ်ႉယွၼ်ႈထိုင်ၵူၼ်းႁိူၼ်းသေ ဢမ်ႇၵႃး တုမ်ႉယွၼ်ႈပႃး သင်ၶၸဝ်ႈထႅင်ႈ သင်ဝႃႈ ႁူဝ်ဢမ်ႇမႃး ႁၢင်ၵေႃႈႁႅင်ႈၼၼ်ႉယဝ်ႉ။
 ၵွပ်ႈၼႆလႄႈ ႁဝ်းၶႃႈၵေႃႈ သိုဝ်ႉ ၶဝ်ႈသၢၼ် ၽၵ်းႁႅင်ႈ ၸိူဝ်းၼႆႉ ၵႂႃႇလူႇတၢၼ်းဝႆႉ။
 ၵူဝ်သင်ၶၸဝ်ႈ လႆႈယၢပ်ႇၽိုတ်ႇတႃႇသုင်းတႃႇၵိၼ်၊ မၢင်ဝတ်ႉၵေႃႈ ဢိုတ်းၽၵ်းတူ ႁၢမ်ႈၵူၼ်းၼွၵ်ႈၶဝ်ႈ ၵေႃႈမီး ။
 ၵူၺ်းၵႃႈ ၵမ်ႈၼမ် တီႈၵဵင်းတုင် ဝတ်ႉလႂ် ဝတ်ႉၼၼ်ႉတႄႉ မီးတၵ်ႉၵႃႇၽႂ်မၼ်း ဝႆႉယူႇလႄႈ ယူႇတီႈတၵ်ႉၵႃႇ ဝတ်ႉၽႂ်မၼ်းၵေႃႈ ၶိုင်ႈႁၢင်ႈႁႅၼ်းပၼ်ယူႇၶႃႈ”- ဝႃႈၼႆ။
ဢၼ်လီႈမႆႈၸႂ် ထႅင်ႈလွင်ႈၼိုင်ႈတႄႉ ပဵၼ်တိူၵ်ႈသွၼ်လိၵ်ႈသင်ၶၸဝ်ႈ ၊ ၵူဝ် မီးၵူၼ်းပဵၼ် လုၵ်ႉတၢင်းၼွၵ်ႈၶဝ်ႈ ၊ ၵူဝ်သင်ၶၸဝ်ႈ တိတ်းၸပ်း တင်းပဵၼ်မူတ်း ၸဝ်ႈၶူး ၵုလိသ သိုပ်ႇလၢတ်ႈထႅင်ႈၼင်ႇၼႆ။
မိူဝ်ႈဝၼ်းတီႈ 2/8/2021 ၼၼ်ႉ ၽူႈၵွၼ်းဝတ်ႉဝၢၼ်ႈၼွင်သႅၼ် ဢိူင်ႇၵၢတ်ႇထၢႆႈ ၼၼ်ႉၵေႃႈ လႆႈလွၼ်ႇၵႂႃႇ ယွၼ်ႉတၢင်း ပဵၼ်ၶူဝ်ႊဝိတ်ႉ 19 တူၼ်ၼိုင်ႈသေ တင်ႈတႄႇၼၼ်ႈမႃး တီႈဝတ်ႉလႄႈ ဝၢၼ်ႈၼွင်သႅင် ဢိူင်ႇၵၢတ်ႇထၢႆႈ ၸႄႈဝဵင်းၵဵင်းတုင် လႆႈထုၵ်ႇပိၵ်ႉဢိုတ်း Lockdown ဝႆႉ ၸူဝ်ႈၶၢဝ်း ၼႆယဝ်ႉ။
ယၢမ်းလဵဝ် ၼႂ်းၸႄႈဝဵင်းၵဵင်းတုင်ၼႆႉ ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 တင်းမူတ်းမီးမွၵ်ႈ 400 ပၢႆ လူႉ တၢႆ 3 ၵေႃႉယဝ်ႉ။
 မိူဝ်ႈၼႆႉ ဝၼ်းတီႈ 11 ယၢမ်းၵၢင်ၼႂ် ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်း 34 ၵေႃႉ ၼႆယဝ်ႉ။တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ်ၼႆႉ ၼႂ်းၸႄႈဝဵင်းသီႇပေႃႉ ၵူတ်ႇထတ်းႁၼ် ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 မီး 600 ပၢႆယဝ်ႉ ဝႃႈၼႆ။
Shar Htat Paing/ သိတ်ႇယႃၶႃႈမူင်ႈမႅင်း ၼႂ်းဝဵင်းသီႇပေႃႉ 
ဝၼ်းတီႈ 10/8/2021 ၼႆႉ ၼႂ်းၸႄႈဝဵင်းသီႇပေႃႉ ၸႄႈတွၼ်ႈၵျွၵ်ႉမႄး ၸိုင်ႈတႆးပွတ်းႁွင်ႇ ၵူတ်ႇထတ်းႁၼ် ၵူၼ်းတိတ်း ၸပ်း ၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 တင်းမူတ်း 12 ၵေႃႉ။
ၸုမ်းၸွႆႈထႅမ် ပရႁိတ ၸႄႈဝဵင်းသီႇပေႃႉ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ မိူဝ်ႈဝႃးၼႆႉ ထူပ်းႁၼ်ထႅင်ႈ 12 ၵေႃႉ။
 ၵူၼ်းဢၼ်ၶိုၼ်ႈႁူင်းယႃဝႆႉ မိူဝ်ႈလဵဝ်ၼႆႉ လၢမ်းတူၺ်း တေမီးမွၵ်ႈ 180 ပၢႆ။
 ပေႃးပႃးၵူၼ်းဢၼ်လူင်းႁူင်းယႃ လႄႈ ၵူၼ်းဢၼ်တၢႆၵႂႃႇၸိူဝ်းၼႆႉသမ်ႉ တင်းမူတ်း တေမီးမွၵ်ႈ 600 ပၢႆယဝ်ႉ။
 ၵူၼ်းတၢႆၵူၺ်း တေမီးမွၵ်ႈ 45 ၵေႃႉၼႆႉ”- ဝႃႈ ၼႆ။
ၾၢႆႇၸွႆႈထႅမ် ၸုမ်းပရႁိတ သီႇပေႃႉ တိုၵ်းသူၼ်းထိုင်ဝႃႈ မိူဝ်ႈပႆႇပဵၼ်ႁႅင်း ၽွင်းပႆႇလႆႈၸႂ်ႉၶိူင်ႈၸွႆႈထူၺ်ႈၸႂ် ဢွၵ်ႊသီႊ ၸိၼ်ႊၼၼ်ႉ ထုၵ်ႇလီဢွၼ်ၵၼ်ၵႂႃႇယူတ်းယႃ။
 ပေႃးထိုင်ၶၵ်ႉ တေလႆႈၸႂ်ႉၶိူင်ႈၸွႆႈထူၺ်ႈၸႂ်သေ ၸင်ႇၵႂႃႇႁူင်းယႃတႄႉ ၵူဝ် တူၵ်းလိုၼ်း ၊ ၵူဝ်ယႃဢမ်ႇတၼ်းၶိုတ်းဝႃႈၼႆ။
“မိူဝ်ႈလဵဝ်ၼႆႉ ဢၼ်ယူတ်းယႃတီႈႁိူၼ်းႁင်းၵူၺ်းၼၼ်ႉ ဢမ်ႇလီႁဵတ်းသေဢိတ်း သင်ဝႃႈ ႁၵ်ႉတူဝ်ၸႂ်ၸဝ်ႈၵဝ်ႇၵေႃႈ ဢမ်ႇၵိုင်ႇလီယူတ်းယႃႁင်းၵူၺ်း။
 တၢင်းပဵၼ်ၼႆႉ ဢမ်ႇၸႂ်ႈမဵဝ်းလီဢၢႆ ပိူၼ်ႈၵေႃႈပဵၼ်ၵၼ်တင်းၵမ်ႇၽႃႇ။
 ၶတ်းၸႂ် ႁူမ်ႈ မိုဝ်းၵၼ်တင်းၾၢႆႇပၢႆး ယူႇလီၶဝ်သေ ယူတ်းယႃသေၵမ်း။
 တီႈႁူင်းယႃသီႇပေႃႉၵေႃႈ ႁဝ်းၶႃႈ ၸွႆႈထႅမ် ပၼ်ပႃး ၾၢႆႇဢွၵ်ႊသီႊၸျိၼ်ႊ ယူႇ။
 ၵူၼ်းပဵၼ် ၸိူဝ်းယၢပ်ႇၸႂ် လွင်ႈၶဝ်ႈၼမ်ႉ တၢင်းၵိၼ်ၵေႃႈ ႁဝ်းၶႃႈ ၸုမ်းပရႁိတ ၸွႆထႅမ်ပၼ်ယူႇၶႃႈ။
 လွင်ႈယႃႈယႃ ဢၼ်တေလႆႈၵိၼ်လႆႈၸႂ်ႉ ၸိူဝ်းၼႆႉၵေႃႈ ႁဝ်းၶႃႈ ၸွႆႈထႅမ်ပၼ်ယူႇ ၵွပ်ႈၼႆလႄႈ သင်ဝႃႈ ႁၵ်ႉသၢႆၸႂ် ၸဝ်ႈၵဝ်ႇၸိုင် ၶတ်း ၸႂ်မႃးႁပ်ႉလွင်ႈယူတ်းယႃသေၵမ်း”- ၸုမ်းၸွႆႈထႅမ် ပရႁိတ တုၵ်းယွၼ်းလၢတ်ႈၼႄၼင်ႇၼႆ။
ဢိင်ၼိူဝ် တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်း ပွၵ်ႈၵမ်းသၢမ်ၼႆႉသေ ၵူၼ်းမိူင်းပိုၼ်ႉတီႈ ဢမ်ႇႁတ်းဢွၵ်ႇႁိူၼ်း ယေးၵႂႃႇတၢင်းလႂ် လွင်ႈၵိၼ်ယႅမ်ႉၵေႃႈ ၵဵပ်းၵိၼ်ၽၵ်းၶဵဝ် ဢၼ်ၽုၵ်ႇဝႆႉၼႂ်းသူၼ်ၸိူဝ်းၼၼ်ႉၵူၺ်း ဢမ်ႇႁတ်းဢွၵ်ႇ ၵႂႃႇ သိုဝ်ႉသင် တၢင်းၼွၵ်ႈ ၵူၼ်းပိုၼ်ႉတီႈ သီႇပေႃႉ လၢတ်ႈၼႄၼင်ႇၼႆ။ၾူၼ်တူၵ်းႁႅင်း  ၼမ်ႉႁူၺ်ႈ/ ပႃႇ လႆထူမ်ႈ ၼႂ်းဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇၶူင်း ပဵၼ်လၢႆတီႈ ဝႃႈၼႆ။
Photo Credit to Photo by Tun Naing Oo, Kyawzawlin Lin, Ko Naing, SENA, Ko Naing ၼမ်ႉထူမ်ႈၼႂ်းႁိူၼ်းယေးၵူၼ်းဝၢၼ်ႈၼႂ်းတႃႈၶီႈလဵၵ်း 
မိူဝ်ႈၼႆႉ ဝၼ်းတီႈ 11/8/2021 ယၢမ်းၵၢင်ၼႂ် ယွၼ်ႉၾူၼ်တူၵ်းႁႅင်းသေ ၼမ်ႉႁူၺ်ႈ/ ပႃႇ လႆထူမ်ႈၸွမ်းၼႂ်းပွၵ်ႉ ၼႂ်းၵိဝ်ႇ ၸႄႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇၶူင်း ပဵၼ်လၢႆတီႈ။
 မၢင်တီႈ ထူမ်ႈၽႅဝ်ၼႂ်းႁိူၼ်းယေး ၶူဝ်းၶွင်ၼႂ်းႁိူၼ်း လူႉသုမ်း လႆလွင်ႈၸွမ်းၼမ်ႉ။
ဢူးတဵင်းထုၼ်း ၵူၼ်း တႃႈၶီႈလဵၵ်း လၢတ်ႈတီႈၽူႈတွႆႇႁွၵ်ႈဝႃႈ “ဝၢႆးသေ ၾူၼ်တူၵ်းယဝ်ႉ တင်းၼမ်ႉ တင်း ၶီႈၵူမ်ႇၶီႈငႂ်ႈ လႆမႃးၸွမ်းၵၼ်။
 တၢင်းၵၢတ်ႇ တႃႈလေႃႉၼၼ်ႉ ပဵၼ်ၵႃႈ ၶီႈၵူမ်ႇၶီႈငႂ်ႈမူတ်း။
 မၢင်တီႈၵေႃႈ ႁိူၼ်းၸိူဝ်းယူႇ တႅမ်ႇၼၼ်ႉၵေႃႈ ထူမ်ႈၼမ် ၶူဝ်းႁိူၼ်းယေး လႆႈလူႉသုမ်းၸွမ်းၵေႃႈမီး။
 ယၢမ်းလဵဝ် ၾူၼ်တိုၵ်ႉတူၵ်းယူႇၶႃႈ။
 သင်ဝႃႈ တူၵ်း ႁႅင်းထႅင်ႈတႄႉ တေဢွၼ်ၵၼ်တုၵ်ႉၶထႅင်ႈ ၶႃႈဢေႃႈၼႆႉ”- ဝႃႈၼႆ။
 ဝဵင်းတႃႈၶီႈလဵၵ်းၼႆႉ ၸဵမ်ပၢၼ်လႂ် ယွၼ်ႉၾူၼ်တူၵ်းႁၢဝ်ႈႁႅင်းသေ ၼမ်ႉလုပ်ႇၼွင်းထူမ်ႈႁႅင်းၼႆႉ ၶႂ်ႈဝႃႈမီးၵူႈပီ။
 ဝၢႆးလင်ၼႆႉမႃး ၵူၼ်းယူႇလႅၼ်လိၼ်တင်းသွင်ၾင်ႇၸိုင်ႈမိူင်း ၵႆႉၶိုၼ်ႈလွႆတႅပ်းမႆႉ ယႃႇထိူၼ်ႇလႄႈ လွင်ႈၼမ်ႉထူမ်ႈၵေႃႈ ယိင်ႈၶႅၼ်းပဵၼ်ထီႇမႃး ၊ ၼိုင်ႈပီလႂ် ၼိုင်ႈပွၵ်ႈ သွင်ပွၵ်ႈ ၸိူဝ်းၼႆႉ။
ၼမ်ႉထူမ်ႈၼႂ်းႁိူၼ်းယေးၵူၼ်းဝၢၼ်ႈၼႂ်းတႃႈၶီႈလဵၵ်း 
“ လႆႈဝႃႈပဵၼ်ထီႇမႃးဢေႃႈ။
 ၼမ်ႉဢၼ်လုပ်ႇထူမ်ႈၼႆႉၵေႃႈ ယွၼ်ႉပဵၼ်ၼမ်ႉႁူၺ်ႈ/ ပႃႇ လူင်းမႃး ယွၼ်ႉဝႃႈ မီးၵူၼ်းယႃႉထိူၼ်ႇပႃႇသေ တုမ်ႉတိူဝ်ႉၾိင်ႈၾႃႉ သၽႃႇဝ ၵေႃႈပႃး ။
 တူၼ်ႈမႆႉ တႃႇတေ ၵႅတ်ႇၵင်ႈၼမ်ႉဝႆႉၼၼ်ႉၵေႃႈဢမ်ႇမီး ၵွပ်ႈၼႆလႄႈ ၼမ်ႉၼႆႉ ထူမ်ႈငၢႆႈ”- ဢူးတဵင်းထုၼ်း သိုပ်ႇလၢတ်ႈၼႄၼင်ႇ ၼႆ။
ၾၢႆႇၼိုင်ႈၵေႃႈၼမ်ႉႁွင်ႈၼမ်ႉၵေး ၸွမ်းၼႂ်းၶူးဝဵင်းၵေႃႈ တၼ်၊ ယုၵ်း ယၵ်း ဢိုတ်းၶမ် ၼမ်ႉဢမ်ႇၸၢင်ႈလႆလႄႈ ၸင်ႇလူၼ်ႉၾင်ႇၼွင်းၶဝ်ႈႁိူၼ်းယေး။
ၵူၼ်း တႃႈၶီႈလဵၵ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ပိူၼ်ႉပႅတ်ႈ ယုၵ်းယၵ်းသႂ်ႇၼႂ်းၼမ်ႉႁွင်ႈလႄႈ ႁဵတ်းႁႂ်ႈ ႁွင်ႈတၼ် ။
 မိူၼ်ၼင်ႇတီႈၶႃႈႁဝ်းယူႇၼႆႉ ႁွင်ႈလၢႆႇၼမ်ႉ လူၼ်ႉၶဝ်ႈၼႂ်းဝၢင်းႁိူၼ်းၶႃႈဢေႃႈ ။
 ၵၢမ်ႇလီၶႃႈဢေႃႈ ဢမ်ႇတၼ်းၶဝ်ႈထိုင်ၼႂ်းႁိူၼ်း။
 တၼ်းၵႅတ်ႈၵင်ႈၶိုတ်းလႄႈ”- ဝႃႈၼႆ။
ၼမ်ႉလုပ်ႇထူမ်ႈ ၼႂ်းၸႄႈဝဵင်းတႃႈၶီႈလဵၵ်း ႁၢဝ်ႈႁႅင်းမိူဝ်ႈၼႆႉ ၵမ်ႈၼမ် ပဵၼ်ၼႂ်းပွၵ်ႉဝၢၼ်ႈၵွင်း ၼႂ်းၵၢင်ဝဵင်း ပွၵ်ႉတႃႈလေႃႉ လႄႈ ႁိမ်းၼမ်ႉမႄႈၶၢဝ် ၸိူဝ်းၼႆႉ။
ၼွၵ်ႈလိူဝ်ၼၼ်ႉ တီႈလုမ်းၾၢႆႇၵဵပ်းၶွၼ်ႇ ၸႄႈဝဵင်းတႃႈၶီႈလဵၵ်းၵေႃႈ ထုၵ်ႇၼမ်ႉထူမ်ႈ ႁၢဝ်ႈႁႅင်း မိူၼ်ၵၼ် ၼႆယဝ်ႉ။ တၢင်းပဵၼ် ၶူဝ်ႊဝိတ်ႉ 19 ၽႄႈလၢမ်းမႃးႁၢဝ်ႈႁႅင်း ၼႂ်းပွၵ်ႈၵမ်းသၢမ်ၼႆႉ ၵူၼ်းဝဵင်းၵႃလိ ၸႄႈဝဵင်းၵုၼ်ႁဵင်ၵေႃႈ တိတ်းၸပ်းတၢင်းပဵၼ်ၶူဝ်ႊဝိတ်ႉလႄႈ တုမ်ႉယွၼ်ႈထိုင် လွင်ႈၵႂႃႇမႃး လွင်ႈၵႃႉၶၢႆ ၵၢၼ်ႁႃၵိၼ်လဵင်ႉတွင်ႉၵူၼ်းမိူင်း၊ ၵူၼ်းၼုမ်ႇၽူႈတူင်ႉၼိုင်တူင်ႇဝူင်းၵူၼ်းႁူမ်ႈၵၼ်ၶိုင်ပွင်သေ ၵႂႃႇၵမ်ႉၸွႆႈၵူၼ်းၸိူဝ်းယၢပ်ႇၽိုတ်ႇ   လွင်ႈၶဝ်ႈၼမ်ႉ တၢင်းၵိၼ် ။
Photo Karli Youth-ၵူၼ်းၼုမ်ႇၵႃလိ ၸွႆႈထႅမ်ၶဝ်ႈၼမ်ႉတၢင်းၵိၼ်ပၼ်ၵူၼ်းမိူင်းၸိူဝ်းယၢပ်ႇၽိုတ်ႇယွၼ်ႉၶူဝ်ႊဝိတ်ႉ 19
မိူဝ်ႈဝၼ်းလိူၼ်လပ်း ဝၼ်းတီႈ 7/8/2021 ပူၼ်ႉမႃးၼႆႉ ၵူၼ်းၼုမ်ႇဝဵင်းၵႃလိ ႁူမ်ႈၵၼ် ၸွႆႈထႅမ် ၵူၼ်းယၢပ်ႇၽိုတ်ႇယွၼ်ႉၶူဝ်ႊဝိတ်ႉ ၸိူဝ်းယူႇႁိမ်းၶႅပ်ႇဝဵင်းလႄႈ ၼႂ်းဝဵင်း ၵႃလိ ၽွင်ႈ။
ၵူၼ်းၼုမ်ႇၵႃလိ ဢၼ်ၶဝ်ႈႁူမ်ႈၸွႆႈပႃး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ၸႂ်ႈၶႃႈဢေႃႈ ဢၼ်ႁဝ်းၶႃႈၵႂႃႇၸွႆႈထႅမ် ၵမ်ႈၼမ်ပဵၼ် ၵူၼ်းထဝ်ႈ ဢၼ်ယူႇၵေႃႉလဵဝ် ။
 လွင်ႈၵမ်ႉၸွႆႈၼႆႉတႄႉ ပီႈၼွင်ႉႁဝ်းၶႃႈ တီႈၸမ် ၵႆ ၸိူဝ်းယူႇ ၼွၵ်ႈမိူင်း/ ၼႂ်းမိူင်း ၸွႆႈမႃး၊ သမ်ႉၵူၼ်းၼုမ်ႇၵႃလိ ၸိူဝ်းမီးၼမ်ႉၸႂ်ၸိူဝ်းၼႆႉသေ ၸွႆႈၸဵမ်ႁႅင်းငိုၼ်းႁႅင်းၵူၼ်းသေၶိုင်ပွင်ၵႂႃႇၶႃႈဢေႃႈ ”- ဝႃႈၼႆ။
ၵူၼ်းၼုမ်ႇၵူၼ်းမိူင်း ၵႃလိ ႁူမ်ႈၵၼ်သေ ၸွႆႈထႅမ် ၵူၼ်းထူပ်းတၢင်းယၢပ်ႇၽိုတ်ႇ ယွၼ်ႉၶူဝ်ႊဝိတ်ႉ 19 ၼႆႉ မီးမႃးသွင်ပွၵ်ႈပႃးၼႆႉ။
 ပွၵ်ႈၵမ်းၼိုင်ႈပဵၼ်မိူဝ်ႈႁၢင်လိူၼ်ၵျုႊလၢႆႊ လႆႈၸွႆႈထႅမ်တႃႇ မွၵ်ႈ 200 လင်ၶႃးႁိူၼ်းပၢႆ။
 ၼႂ်းဝၼ်းလိူၼ်လပ်း ဝၼ်းတီႈ 7 ၼႆႉသမ်ႉ လႆႈၸွႆႈၵမ်းထႅမ်ၵႂႃႇ မွၵ်ႈ 300 လင် ၶႃးႁိူၼ်း ၼႆယဝ်ႉ။
ၵူၼ်းၼုမ်ႇ ၵႃလိ  ဢႃယုမွၵ်ႈ 30  လၢတ်ႈတီႈၽူႈတွႆႇႁွၵ်ႈဝႃႈ “တီႈၵႃလိၼႆႉ တေလႆႈဝႃႈ ၵူဝ်ၵၼ်တႄႉတႄႉၶႃႈဢေႃႈ တၢင်း ပဵၼ်ၼႆႉ။
 မိူဝ်ႈတၢင်းပဵၼ် ပွၵ်ႈၵမ်း 1 ၵမ်း 2 ၼၼ်ႉ ဢမ်ႇၽႅဝ်မႃး ၵႃလိ။
 ပွၵ်ႈၵမ်း 3 ၼႆႉသမ်ႉ ထိုင်မႃးလႄႈ မၼ်းပဵၼ်ဢၼ်လီ ၵူဝ်တႄႉတႄႉၶႃႈ။
 ၽႂ်ၵေႃႈ ဢမ်ႇႁတ်းၵႂႃႇတၢင်းလႂ် ၵၢၼ်ႁႃၵိၼ်လဵင်ႉတွင်ႉၵေႃႈယၢပ်ႇ ၵမ်ႈၼမ်  ပိၵ်ႉၽၵ်းတူႁိူၼ်းယေး သေ ယူႇၵႂႃႇၸိူင်ႉၼႆၵူၺ်းၶႃႈ”- ဝႃႈၼႆ။
Photo Karli Youth-ၵူၼ်းၼုမ်ႇၵႃလိ ၸွႆႈထႅမ်ၶဝ်ႈၼမ်ႉတၢင်းၵိၼ်ပၼ်ၵူၼ်းမိူင်းၸိူဝ်းယၢပ်ႇၽိုတ်ႇယွၼ်ႉၶူဝ်ႊဝိတ်ႉ 19
တၢင်းၵိၼ်ယႅမ်ႉဢၼ်ၸွႆႈထႅမ်ၵႂႃႇတႄႉပဵၼ် ၶဝ်ႈသၢၼ် ၊ ၼမ်ႉမၼ်း ၊ ၵိူဝ် ၊ ၽွင်ဝၢၼ် ၊ ပႃဢႅပ်ႇ ၊ ၶႆႇ ၊ ၽၵ်းမီႇ ၊ မၢၵ်ႇၶိူဝ်သူမ်ႈ ၸဵမ်ၸိူဝ်းၼႆႉ။
 ပေႃးထိုင်မႃး ဝၼ်းလိူၼ်မူၼ်းၼႆႉ ယူႇတီႈပီႈၼွင်ႉၵႃလိ တေႁၢင်ႈႁႅၼ်းသေ လူင်းပိုၼ်ႉတီႈထႅင်ႈ ၼႆယဝ်ႉ။
“ၶၢဝ်းတၢင်း ၶူဝ်ႊဝိတ်ႉၼႆႉ ၽႂ်မၼ်းၵေႃႈ ၼင်ႇႁိုဝ် တေႁႄႉၵင်ႈလႆႈ တၢင်းပဵၼ်ၵၼ်ၼၼ်ႉ ယႃႇပေၵႂႃႇတီႈၵူၼ်းၶွၼ်ႈၼမ်။
 သင်လူဝ်ႇၵႂႃႇၼႆ ႁႂ်ႈသႂ်ႇၽႃႈတူမ်းသူပ်းၵၼ် ၵႆႉလၢင်ႉမိုဝ်းပၼ်။
 ယဝ်ႉၵေႃႈ ႁႂ်ႈဢွၼ်ၵၼ်ႁဵတ်းၸွမ်း လွင်ႈပၢႆးယူႇလီၶဝ် ဢွၵ်ႇ ဝႆႉ ပၵ်းပိူင်ၼၼ်ႉသေၵမ်း”- ၵူၼ်း ၵႃလိ ဢၼ်ၶဝ်ႈႁူမ်ႈ တူင်ႉၼိုင် ၸွႆႈထႅမ် သိုပ်ႇလၢတ်ႈၼႄၼင်ႇၼႆ။
ၼႂ်းဝဵင်းၵႃလိၼႆႉ ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ် ၶူဝ်ႊဝိတ်ႉ 19 တင်းမူတ်းမီး 4 ၵေႃႉ။
 ပဵၼ်ၽူႈၸၢႆး 3 ၵေႃႉလႄႈ ၽူႈယိင်း 1 ၵေႃႉ။
တီႈၸႄႈဝဵင်းၵုၼ်ႁဵင်သမ်ႉ မီးၵူၼ်းတိတ်းၸပ်း တၢင်းပဵၼ် တင်းမူတ်း 3 ၵေႃႉ။
 ပဵၼ်ၼၢင်းယိင်းလွၼ်ႉလွၼ်ႉ ပႃးလုၵ်ႈဢွၼ်ႇ ဢႃယု 5 ၶူပ်ႇၵေႃႉၼိုင်ႈ ၊ ၼႂ်း 3 ၵေႃႉၼၼ်ႉ လူႉတၢႆၵေႃႉၼိုင်ႈ ဢႃယု 50 ပီ ။
တီႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ပုင်ႈၶိုၼ်ႈဝၼ်း 20-30 ၵေႃႉ ၊ ထိုင်ဝၼ်းမိူဝ်ႈၼႆႉမီးၵူၼ်းၸပ်း 400 ပၢႆ လူႉတၢႆ 3 ၵေႃႉယဝ်ႉ။
Photo KT Youth- ၶူဝ်ႊဝိတ်ႉလၢမ်းၽႄႈလႄႈၵူၼ်းၵဵင်းတုင်ဢမ်ႇႁတ်းဢွၵ်ႇႁိူၼ်း ၵၢင်ဝဵင်းၵဵင်းတုင် ယဵၼ်ငဝ်
ဝၼ်းတီႈ 11/8/2021 မိူဝ်ႈၼႆႉၵူတ်ႇထတ်းၵူၼ်းထၢင်ႇထိူမ်မိူၼ်ပဵၼ်ၶူဝ်ႊဝိတ်ႉ 90 ပၢႆ ၊ၼႂ်းၼၼ်ႉၵူၼ်းၸပ်းတၢင်းပဵၼ်မီး 34 ၵေႃႉ မိူဝ်ႈဝႃးသမ်ႉ ၼၢင်းယိင်းၵေႃႉၼိုင်ႈ ဢႃယု 42 ပီ လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ လႄႈယၢမ်းလဵဝ်ၵူၼ်းတၢႆယွၼ်ႉတၢင်းပဵၼ်တင်းမူတ်းမီး 3 ၵေႃႉယဝ်ႉ ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇ ႁွၵ်ႈဝႃႈ “ မိူဝ်ႈဝႃးၼႆႉ ၼၢင်းယိင်းဢႃယု 42 ပီ ၵူၼ်းဝၢၼ်ႈၵၢင်ၼႃးပူႇလွႆ ပွၵ်ႉ 4 ၵဵင်းတုင် တၢႆ ယွၼ်ႉတၢင်းပဵၼ်ၼႆႉ။
 မိူဝ်ႈဝႃးၵူၺ်း ၵူၼ်းၸပ်း 28 ၵေႃႉမိူဝ်ႈၼႆႉသမ်ႉၵူၼ်းၸပ်း 34 ။
 2 ဝၼ်းၼႆႉမီးၵူၼ်းၸပ်း 60 ပၢႆယဝ်ႉၶႃႈၼႃႇ ။
 ၸပ်းဝႆးတၢႆဝႆးၶႃႈတၢင်းပဵၼ်ၼႆႉ”  ဝႃႈၼႆ။
ၼႂ်းဝူင်ႈ သွင်ဝူင်ႈမႃးၼႆႉ တီႈၵဵင်းတုင် ထူပ်းႁၼ်ၵူၼ်းၸပ်း ၼႂ်း ၼိုင်ႈၶိုင်ႈပၢႆ ဢၼ်ၵူတ်ႇထတ်း။
 ၵွပ်ႈၼႆလႄႈ မၢင်ဝၢၼ်ႈ မၢင်ပွၵ်ႉထိုင်တီ ပိၵ်ႉဢိုတ်းလွၵ်ႉတၢဝ်းဝႆႉ ႁင်းၽႂ်မၼ်း လႆႈႁူႉၼင်ႇၼႆ။
ၽူႈတူင်ႉၼိုင် ၼႂ်းတူင်ႇဝူင်း ၵဵင်းတုင် သိုပ်ႇလၢတ်ႈထႅင်ႈဝႃႈ “ တီႈၵဵင်းတုင်ၼႆႉ ပေႃး တူၺ်းၼႆပေႃးထတ်း 10 ၵေႃႉၼႆႉ လႆႈဝႃႈပဵၼ် 5 ၵေႃႉ ။
 ၵွပ်ႈၼႆ တၢင်းၼႂ်းဢိူင်ႇၵၢတ်ႇထၢႆႈၼၼ်ႉၵေႃႈ မၢင်ဝၢၼ်ႈ ပေႃးလႆႈ Lockdown ဝႆႉ ”- ဝႃႈၼႆ။
ၼႂ်းၸိုင်ႈတႆးပွတ်းဢွၵ်ႇၶူင်း မိူၼ်ၼင်ႇ ၸႄႈဝဵင်းတႃႈၶီႈလဵၵ်း၊ မိူင်းယွင်း၊ မိူင်းၽျၢၵ်ႈ၊ မိူင်းသၢတ်ႇ၊ မိူင်းတူၼ်၊ မိူင်းပဵင်း၊ ၵဵင်း တုင်၊ မိူင်းၶၢၵ်ႇလႄႈ မိူင်းယၢင်း ၸိူဝ်းၼႆႉ တေႃႇထိုင် ဝၼ်းတီႈ 8/8/2021 ၼႆႉ ၵူတ်ႇထတ်းႁၼ်ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 တင်းမူတ်း မီးၵႂႃႇ 2,200 ပၢႆ လူႉတၢႆ 10 ပၢႆယဝ်ႉ။သိုၵ်းမၢၼ်ႈ ၶလယ 41 ဢၼ်ပၵ်းတပ်ႉလႃႈသဵဝ်ႈ ယိုတ်းႁိူၼ်းၵူၼ်းဝၢၼ်ႈ ဢၼ်မီးတီႈ တၢင်းၽႄ လႃႈသဵဝ်ႈ-တၢင်ႉယၢၼ်း ၼၼ်ႉ 10 လင် ၊ ဢဝ်ရူတ်ႉထုၺ်လိၼ်မႃးထုၺ်ထႆယႃႉႁိူၼ်း လူၺ်ႈဢမ်ႇပၼ်ၾၢင်ႉလၢတ်ႈဝႆႉလူင်ႈၼႃႈသင်။
သိုၵ်းမၢၼ်ႈဢဝ်ၵႃးထုၺ်လိၼ်မႃးထုၺ်ထႆႁိူၼ်းၵူၼ်းဝၢၼ်ႈလွႆလၢၼ်း 10 လင် ဝၼ်းတီႈ 10/8/2021
ဢၼ်သိုၵ်းမၢၼ်ႈ ၶလ 41 လႃႈသဵဝ်ႈဢဝ်ရူတ်ႉၵႃးထုၺ်လိၼ်မႃး ထႆထုၺ်ယႃႉပႅတ်ႈႁိူၼ်း 10 လင် မိူဝ်ႈၼႆႉ ဝၼ်းတီႈ 10/8/2021 ယၢမ်းၵၢင်ဝၼ်းတဵင်ႈၼႆႉ ပဵၼ်ဝၢၼ်ႈလွႆလၢၼ်း ဢၼ်မီးၼႂ်ႈၸႄႈဝဵင်းလႃႈသဵဝ်ႈ။
“ၵွၼ်ႇၼႃႈတေဢဝ်ၵႃးမႃးထုၺ် မွၵ်ႈ 1 ၸူဝ်ႈမူင်းၼႆႉ ၶဝ်မႃးလၢတ်ႈဝႃႈ ၼႂ်းၶၢဝ်းတၢင်း 1 ၸူဝ်ႈမူင်း ႁႂ်ႈႁိူၼ်း 10 လင်ၼႆႉ ၶၢႆႉဢွၵ်ႇပၼ်ၼႂ်ႉပိုၼ်ႉတီႈ ႁႂ်ႈယဝ်ႉတူဝ်ႈ။
 ၶဝ်ဝႃႈၶဝ်တေႁဵတ်း ၶွၵ်ႈဝူဝ်း ၼႆဝႃႇ။
 ၶဝ်ဢမ်ႇလၢတ်ႈဝႆႉလူင်ႈၼႃႈလူင်။
 ၵိုင်ႈၵၢင်ႉမႃးလၢတ်ႈ ၼႂ်း 1 ၸူဝ်ႈမူင်းၼႆ ဢမ်ႇၸၢင်ႈႁဵတ်းႁိုဝ်ၶၢႆႉႁႂ်ႈယဝ်ႉၶႃႈလူး” ၵူၼ်းဝၢၼ်ႈဢၼ်ၺႃးယႃႉႁိူၼ်းၵေႃႉၼိုင်ႈ လၢတ်ႈၽူႈတွႆႇႁွၵ်ႈၼင်ႇၼႆ။
ၶၢဝ်းၶူဝ်ႊဝိတ်ႉ လႄႈ ၶၢဝ်းမိူင်းသုၵ်ႉၸိူင်ႉၼႆ သိုၵ်းယိုတ်းမိူင်းၵိုင်ႉၵၢင်ႉမႃးၸႂ်ႉၵူၼ်းမိူင်းၶၢႆႉဢွၵ်ႇၵမ်းလဵဝ် သေမႃးယႃႉပႅတ်ႈႁိူၼ်းၵူၼ်းဝၢၼ်ႈ ၊ တႃႇယူႇတႃႇၵိၼ် ပဵၼ်ဢၼ်ယၢပ်ႇၽိုတ်ႇလိူဝ်ႁႅင်း ၵူၼ်းၺႃးယႃႉႁိူၼ်း ဢမ်ႇၶႂ်ႈဢွၵ်ႇၸိုဝ်ႈ ၼၼ်ႉလၢတ်ႈထႅင်ႈၼင်ႇၼႆ။
သိုၵ်းမၢၼ်ႈဢဝ်ၵႃးထုၺ်လိၼ်မႃးထုၺ်ထႆႁိူၼ်းၵူၼ်းဝၢၼ်ႈလွႆလၢၼ်း 10 လင် ဝၼ်းတီႈ 10/8/2021
“ႁဝ်းၶႃႈမႃးယူႇတီၼႆႈ ၸဵမ်မိူဝ်ႈပီ 1990 ပုၼ်ႉဢေႃႈ။
 ၽွင်းၵူၼ်းမိူင်းယၢပ်ႇၽိုတ်ႇ ၶဝ်သမ်ႉမႃးတဵၵ်းငႅၼ်ႉႁႂ်ႈပၢႆႈၸိူင်ႉၼႆဢမ်ႇထုၵ်ႇလီပဵၼ်သေဢိတ်းၶႃႈ။
 ႁဝ်းၶႃႈဢမ်ႇမီးတီႈယူႇ ၽွင်းၶူဝ်ႊဝိတ်ႉၸိူင်ႉၼႆတေၵႂႃႇယူႇလႂ်။
 လွင်ႈၼႆႉၶႂ်ႈႁႂ်ႈၵူၼ်းလူင် ၸၼ်ႉပႃႈၼိူဝ်ၶဝ်ႁူႉၸွမ်း ၶႃႈဢေႃႈ။
 ႁဝ်းၶႃႈဢမ်ႇတၼ်းလႆႈႁၢင်ႈႁႅၼ်းသင်၊ ယၢပ်ႇၽိုတ်ႇတႄႉၶႃႈဢေႃႈ ”- ဝႃႈၼႆ။
တီႈလိၼ်တူင်ႇတၢင်ႇပိုၼ်ႉတီႈ တီႈဝၢၼ်ႈလွႆလၢၼ်းၼႆႉ မိူဝ်ႈၽွင်း 1996 ၼၼ်ႉၵေႃႈသိုၵ်းမၢၼ်ႈၶလယ 41 ၼႆႉၵူၺ်းၼင်ႇၵဝ်ႇ ဝႃႈတႃႇႁဵတ်းသူၼ် ယၢင်တင် ရႃႊပႃႊ ၼႆသေမႃးယိုတ်း ပွၵ်ႈၼိုင်ႈယဝ်ႉ။
 ၵူၺ်းၵႃႈမိူဝ်ႈၼၼ်ႉတႄႉ ဢမ်ႇၸႂ်ႉၶၢႆႉ ၊ ၶိုၼ်းႁဵတ်းႁွင်ႈထႅဝ်ဝႆႉပၼ်ၵူၼ်းဝၢၼ်ႈသေ ယိုတ်းဢဝ်တီႈလိၼ်ဝၢၼ်ႈၼၼ်ႉ ႁဵတ်းသူၼ်ယၢင်တင်ပႅတ်ႈ။ၼႂ်းဝၼ်းလဵဝ်ၵူၺ်း ၵူတ်ႇထတ်းႁၼ် ၵူၼ်းႁိူၼ်းလဵဝ်ၵၼ် တိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တင်းမူတ်း 15 ၵေႃႉ ၼႂ်းၸႄႈဝဵင်းသႅၼ်ဝီ ၸိုင်ႈတႆးပွတ်းႁွင်ႇ။
Photo CJ / ဝဵင်းသႅၼ်ဝီ 
မိူဝ်ႈဝႃး ဝၼ်းတီႈ 9/8/2021 ၼႆႉ ၼႂ်းၸႄႈဝဵင်းသႅၼ်ဝီ ထတ်းႁၼ် ၵူၼ်း ၸပ်းၸိူ ၶူဝ်ႊဝိတ်ႉ 19 တင်းမူတ်း 18 ၵေႃႉ။
 ၼႂ်းၼၼ်ႉ တႃႇ 15 ၵေႃႉ ပဵၼ် ၵူၼ်းႁိူၼ်းလဵဝ်ၵၼ် ။
ၽူႈၸွႆႈထႅမ် ၸုမ်းပရႁိတ ၸႄႈဝဵင်းသႅၼ်ဝီ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ မိူဝ်ႈဝႃးၸပ်း 18 ၵေႃႉ။
 မိူဝ်ႈၼႆႉ ထူပ်းႁၼ်ထႅင်ႈ 8 ၵေႃႉ ၼႂ်းၸႄႈဝဵင်းသႅၼ်ဝီၼႆႉ ၵူၼ်း ၸပ်း ၶူဝ်ႊဝိတ်ႉ 19 တင်းမူတ်း မီးၵႂႃႇ 76 ၵေႃႉယဝ်ႉ လူႉတၢႆ ယွၼ်ႉၶူဝ်ႊဝိတ်ႉ သမ်ႉ မီး 2 ၵေႃႉ”- ဝႃႈၼႆ။
ၸွမ်းၼင်ႇ သဵၼ်ႈသၢႆမၢႆ ဢၼ်ၶဝ်ႈပဵၼ်တၢင်းၵၢၼ်တႄႉ ၵူၼ်းလူႉတၢႆ မီး 2 ၵေႃႉ။
 ၵူၺ်းၵႃႈ ၸိူဝ်းၵူၼ်းပဵၼ်ၶူဝ်ႊဝိတ်ႉသေ လူင်းႁူင်းယႃၵႂႃႇ သမ်ႉမိူဝ်းတၢႆတီႈႁိူၼ်း ၵေႃႈမီး။
 မၢင်ၸိူဝ်း ဢမ်ႇတၼ်းလႆႈၸႅတ်ႈတၢင်းပဵၼ် လႆႈလူႉတၢႆ ၵေႃႈမီးလႄႈ ပေႃးႁူမ်ႈပႃးၸိူဝ်းၼၼ်ႉ တေမီး 6 ၵေႃႉ ၽူႈၸွႆႈထႅမ်ၸုမ်းပရႁိတ သိုပ်ႇလၢတ်ႈၼင်ႇၼႆ။
ယၢမ်းလဵဝ် ၼႂ်းၸႄႈဝဵင်းသႅၼ်ဝီ ၵူၼ်းပဵၼ် တိုၵ်ႉသိုပ်ႇယူတ်းယႃတူဝ်ဝႆႉ တင်းမူတ်းမီး 26 ၵေႃႉ ၼႆယဝ်ႉ။
တႄႇဢဝ်ၼႂ်းလိူၼ်ၵျုႊလၢႆႊမႃးၼႆႉ ၼႂ်းၸႄႈဝဵင်းသႅၼ်ဝီ ၵူၼ်းမိူင်း သမ်းယႃႁႄႉၵင်ႈၶူဝ်ႊဝိတ်ႉယဝ်ႉ 400 ပၢႆ။
 ၼႂ်းၼၼ်ႉ ၵူၼ်းထဝ်ႈ ဢႃယု 65 ပီ မႃးသမ်း ဢေႇ ၸုမ်းပရႁိတ သႅၼ်ဝီ လၢတ်ႈ။ယၢမ်းလဵဝ် ၵူၼ်းပၢႆႈၽေးသိုၵ်း ၼႂ်းဢိူင်ႇႁူၺ်ႈလူင် ၸႄႈဝဵင်းမိူင်းၵိုင် ၵိုတ်း   100 ပၢႆ ပႆႇၸၢင်ႈပွၵ်ႈႁိူၼ်းယေး  ၵမ်ႈၼမ် ပဵၼ်ၵူၼ်းထဝ်ႈလႄႈ လုၵ်ႈဢွၼ်ႇ။
Image: ၵူၼ်းပိုၼ်ႉတီႈ/ ၵူၼ်းပၢႆႈၽေးသိုၵ်း တီႈမိူင်းၵိုင် 
တႄႇဢဝ် ႁူဝ်လိူၼ်ၵျုႊလၢႆႊမႃးတေႃႇထိုင် ႁူဝ်လိူၼ်ဢေႃႊၵတ်ႊသ် 2021 ၼႆႉ ၵူၼ်းၼႂ်းဢိူင်ႇမိူင်းၶုၼ် ဢၼ်ပၢႆႈၽေး သိုၵ်းမႃးသွၼ်ႈဝႆႉတီႈၼႂ်းဢိူင်ႇႁူၺ်ႈလူင် ၸႄႈဝဵင်းမိူင်းၵိုင် ၸႄႈတွၼ်ႈလွႆလႅမ် ၸိုင်ႈတႆးပွတ်းၸၢၼ်း ႁူဝ်ၵူၼ်းႁဵင်ပၢႆ ၼၼ်ႉ ယၢမ်းလဵဝ် တီႈဝတ်ႉဝၢၼ်ႈလႅင်ႉ တိုၵ်ႉၵိုတ်းဝႆႉ ၵူၼ်းထဝ်ႈလႄႈ လုၵ်ႈဢွၼ်ႇ ႁူဝ်ၵူၼ်း 100 ပၢႆ ။
ၽူႈၸွႆႈထႅမ် ၵူၼ်းပၢႆႈၽေးသိုၵ်း တီႈမိူင်းၵိုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၼႂ်းဝၼ်းသွင်ဝၼ်းၼႆႉ ၵပ်းၸူးတၢင်း ၶွမ်ႊမတီႊ တီႈၵူၼ်းပၢႆႈၽေးၼၼ်ႉၵေႃႈ ဢမ်ႇလႆႈ ။
 မိူဝ်ႈပူၼ်ႉမႃး မွၵ်ႈ 4 ဝၼ်းၼႆႉ ယူႇတီႈၾၢႆႇၽူႈၵွၼ်းၸႄႈဝဵင်းၶဝ် ၵႂႃႇ တူၺ်းမႃး တိုၵ်ႉၵိုတ်းဝႆႉ 100 ပၢႆ ပႆႇပွၵ်ႈ။
 ပဵၼ်ၵူၼ်းထဝ်ႈလႄႈ လုၵ်ႈဢွၼ်ႇၵမ်ႈၼမ်ၼႆၶႃႈ။
 လိူဝ်ၼၼ်ႉတႄႉ ပွၵ်ႈၵၼ်မူတ်း ယဝ်ႉ။
 ဢၼ်ပႆႇပွၵ်ႈၼၼ်ႉတႄႉ ယွၼ်ႉသဵၼ်ႈတႃႈ သၢႆတၢင်းဢုင် ၵႂႃႇမႃးယၢပ်ႇ ”- ဝႃႈၼႆ။
လွင်ႈၼႆႉ တႃႇ ၵိၼ်ယႅမ်ႉ တႄႉ တိုၵ်ႉ လႆႈမႆႈၸႂ်ဝႆႉယူႇ ထႅင်ႈၾၢႆႇၼိုင်ႈၵေႃႈ ယွၼ်ႉ တၢင်းပဵၼ်ၶူဝ်ႊဝိတ်ႉ 19 သေ ၸွမ်းဢိူင်ႇ/ ဝၢၼ်ႈ ၸိူဝ်းၼႆႉၵေႃႈ ပိၵ်ႉႁၢမ်ႈၵူၼ်းတၢင်းၼွၵ်ႈၶဝ်ႈလႄႈ ယူႇတီႈ ၸုမ်းၸွႆႈထႅမ် ၵူၼ်းပၢႆႈၽေးသိုၵ်း ၸႄႈဝဵင်းမိူင်းၵိုင် ဢမ်ႇၸၢင်ႈၶဝ်ႈမိူဝ်းၸွႆႈ လႆႈၵိုတ်းယင်ႉဝႆႉ ဝႃႈၼႆ။
“လွင်ႈၵိၼ်ယႅမ်ႉတႄႉ လႆႈမႆႈၸႂ်ဝႆႉယူႇၶႃႈ ႁူဝ်ၵူၼ်းတိုၵ်ႉမီးယူႇ 100 ပၢႆ ၵူၺ်းၵႃႈ လႆႈငိၼ်းဝႆႉထႅင်ႈလွင်ႈၼိုင်ႈ ၸိူဝ်းပဵၼ် လုၵ်ႈလၢၼ် ၵူၼ်းၼုမ်ႇ ဢၼ်ပွၵ်ႈမိူဝ်းႁိူၼ်း ၸိူဝ်းၼၼ်ႉၵေႃႈ ပွၵ်ႈမႃးတူၺ်းယူႇ လႅပ်ႈတေဢဝ် ၶွင်ၵိၼ်ယႅမ်ႉၸိူဝ်းၼႆႉ မႃးၸွႆႈပၼ်ဝႆႉယူႇ။
 ႁဝ်းၶႃႈသမ်ႉ ဢမ်ႇၸၢင်ႈတေႃႉဢဝ်ၶွင်ၵိၼ်ယႅမ်ႉၼႆႉ ၶဝ်ႈမိူဝ်းၸွႆႈယဝ်ႉ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉသေ ယူႇတီႈၽူႈၵွၼ်းဢိူင်ႇ/ ဝၢၼ်ႈ ႁၢမ်ႈၵူၼ်းတၢင်းၼွၵ်ႈၶဝ်ႈလႄႈ ၵွပ်ႈၼႆ ႁဝ်းၶႃႈ လႆႈၵိုတ်းယင်ႉဝႆႉ”- ၽူႈၸွႆႈထႅမ် ၵူၼ်းပၢႆႈၽေး တီႈမိူင်းၵိုင် သိုပ်ႇလၢတ်ႈၼႄၼင်ႇၼႆ။
ၵူၼ်းပၢႆႈၽေးသိုၵ်း ၼႂ်းဢိူင်ႇမိူင်းၶုၼ် ဢၼ်လႆႈပၢႆႈၽေးသိုၵ်း မႃးသွၼ်ႈဝႆႉတီႈ ၼႂ်းဢိူင်ႇႁူၺ်ႈလူင်ၼႆႉ တေမီးႁူဝ်ၵူၼ်း မွၵ်ႈႁဵင်ပၢႆ။
 ဢၼ်လႆႈပၢႆႈၵႂႃႇတၢင်း ၸႄႈဝဵင်းလၢႆးၶႃႈၵေႃႈမီး ယွၼ်ႉသိုၵ်း RCSS တင်း SSPP ပဵၼ်ပၢင်တိုၵ်းၵၼ် ႁၢဝ်ႈႁႅင်း ၼႂ်းဢိူင်ႇမိူင်းၶုၼ်သေ တႄႇဢဝ် ႁူဝ်လိူၼ်ၵျုႊလၢႆႊၼႆႉမႃး ၵူၼ်းမိူင်းလႆႈဢွၼ်ၵၼ်ပၢႆႈၽေးသိုၵ်း ဢွၵ်ႇမႃး ၼႆ ယဝ်ႉ။
မိူဝ်ႈဝၼ်းတီႈ 1/6/2021 ၼၼ်ႉ သိုၵ်း RCSS တင်း SSPP ပဵၼ်ပၢင်တိုၵ်းၵၼ် ႁၢဝ်ႈႁႅင်း တၢင်းလွႆႁူၼ်း ၸႄႈဝဵင်းၵေးသီး ၼၼ်ႉသေ ၵူၼ်းမိူင်းပိုၼ်ႉတီႈ ၼပ်ႉႁူဝ်ႁဵင် လႆႈပၢႆႈယၢၼ်ႁိူၼ်းယေးၵၼ် ၼႆယဝ်ႉ။ၼႂ်းၸႄႈဝဵင်းၵုၼ်ႁဵင် ၸိုင်ႈတႆးပွတ်းၸၢၼ်း ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တင်းမူတ်း 7 ၵေႃႉ ၼႂ်းၼၼ်ႉ လူႉတၢႆ ၵေႃႉ႞  ။
Photo Credit to Kunhing Youth-ၶၢဝ်းတၢင်းပဵၼ်ၶူဝ်ႊဝိတ်ႉလၢမ်းၽႄႈမႃး ၸဝ်ႈၼႃႈတီႈလူင်းသိတ်းယႃႈယႃၶႃႈၸိူဝ်ႉမႅင်းၼႂ်းဝဵင်းၵုၼ်ႁဵင်
ဝၼ်းတီႈ 20/7/2021 တေႃႇထိုင်ဝၼ်းတီႈ 5/8/2021 ၼႆႉ ၼႂ်းၸႄႈဝဵင်းၵုၼ်ႁဵင် ၵူၼ်းၸပ်းတၢင်းပဵၼ်ၶူဝ်ႊဝိတ်ႉ 19 မီး 7 ၵေႃႉ ပႃးတင်းလုၵ်ႈဢွၼ်ႇလဵၵ်ႉ ဢႃယု 5 ၶူပ်ႇၵေႃႉၼိုင်ႈ၊ ၼႂ်းၼၼ်ႉ ၽူႈ ယိင်း ဢႃယု 50 ပီ ၵေႃႉၼိုင်ႈ လူႉတၢႆယွၼ်ႉတၢင်းပဵၼ်။
ၼၢင်းၶိၼ်ႇၸေႃး(ႁွင်ႉ) ၼၢင်းၸၢမ်ၶမ်း ၽူႈတႅၼ်းသၽႃးၵူၼ်းမိူင်း ဢၼ်ဢွင်ႇပေႉပၢင်လိူၵ်ႈတင်ႈ 2020 လၢတ်ႈတီႈ ၽူႈတွႆႇႁွၵ်ႈဝႃႈ “မိူဝ်ႈဝၼ်းတီႈ 20/7/2021 ၼၼ်ႉ ၵူၼ်းၵုၼ်ႁဵင် ၽူႈယိင်း ဢႃယု 50 ပီ ဢမ်ႇပေႃးယူႇလီ ၼႆသေ ၵႂႃႇၽႅဝ်တီႈႁူင်းယႃ ယူႇ တီႈ ၾၢႆႇၶွမ်ႊမတီႊၾၢႆႇယူတ်းယႃလႄႈ ၵႅတ်ႇၵင်ႈတၢင်းပဵၼ်ၶူဝ်ႊဝိတ်ႉ ၸႄႈဝဵင်း လၢတ်ႈဝႃႈ ယွၼ်ႉဢွၵ်ႊသီႊၵျိၼ်ႊမၼ်းတူၵ်းလႄႈ မၼ်းထူၺ်ႈၸႂ်ၵပ်ႉသေ လူႉတၢႆၵႂႃႇ ၼႆဢေႃႈ။
 ၼႂ်း ၸႄႈဝဵင်းၵုၼ်ႁဵင်ၼႆႉ တင်းမူတ်းၵူၼ်းပဵၼ် မီး 7 ၵေႃႉ ၼႂ်းၼၼ်ႉ လူႉတၢႆ ၵေႃႉၼိုင်ႈယဝ်ႉၶႃႈ”- ဝႃႈၼႆ။
မိူဝ်ႈဝၼ်းတီႈ 5/8/2021 ၼၼ်ႉ လႆႈၵူတ်ႇထတ်းႁၼ်ၸိူဝ်ႉမႅင်းတီႈ ၵူၼ်းပွၵ်ႉ 2 ၵုၼ်ႁဵင် ထႅင်ႈ 2 ၵေႃႉ ။
 ပဵၼ် ၽူႈယိင်း ဢႃယု 40 ပီ ၵေႃႉၼိုင်ႈ လႄႈ ဢွၼ်ႇယိင်း ဢႃယု 5 ၶူပ်ႇ ၵေႃႉၼိုင်ႈ ၼႆယဝ်ႉ။
“ယၢမ်းလဵဝ် ၵူၼ်းၼႂ်းၸႄႈဝဵင်းႁဝ်းၶႃႈတႄႉ ၽႂ်ၽႂ်ၵေႃႈ ၵႅတ်ႇၶႄႁႄႉၵင်ႈ ႁင်းၽႂ်မၼ်းၶႃႈဢေႃႈ ၵၢတ်ႇတႄႉ ပိုတ်ႇၽုၺ်ႇ ယူႇသေတႃႉၵေႃႈ ယူႇႁၢင်ႇၵႆၵၼ်သေ သိုဝ်ႉၶၢႆၸၢႆႇၵၼ်ယူႇ။
 ယဝ်ႉၵေႃႈ ႁၢၼ်ႉၶၢႆၶူဝ်း ၸိူဝ်းၼႆႉၵေႃႈပိုတ်ႇယူႇၵမ်ႈၽွင်ႈ။
 ၵူၺ်းၵႃႈ မၢင်တီႈမၢင်ႁိူၼ်းၵေႃႈ ပိုတ်ႇၶၢႆၶူဝ်းၼႆၵေႃႈ ၶၢႆၼႂ်းႁူဝ်ႉ ၵူၼ်းမႃးသိုဝ်ႉမၼ်းသမ်ႉ ယူႇၼွၵ်ႈႁူဝ်ႉ ႁဵတ်းၼၼ်သေ သိုဝ်ႉၶၢႆ ၵၼ်”- ၼၢင်းၶိၼ်ႇၸေႃး သိုပ်ႇလၢတ်ႈၼႄၼင်ႇၼႆ။
ယူႇတီႈၾၢႆႇၶွမ်ႊမတီႊၾၢႆႇယူတ်းယႃလႄႈ ၵႅတ်ႇၶႄႁႄႉၵင်ႈတၢင်းပဵၼ်ၶူဝ်ႊဝိတ်ႉ ၸႄႈဝဵင်းၵုၼ်ႁဵင် ၵေႃႈ တင်ႈဢဝ်ဝၼ်းတီႈ 31/7/2021 ၼႆႉမႃး တႄႇသမ်းယႃႁႄႉၵင်ႈတၢင်းပဵၼ်ပၼ် ၵူၼ်းၵုၼ်ႁဵင်လႄႈ တိုၵ်းသူၼ်းႁႂ်ႈၵူၼ်းမိူင်း သမ်းယႃႈယႃ ယူႇဝႃႈၼႆ။
“ၸႂ်ႈၶႃႈဢေႃႈ တႄႇဢဝ် ဝၼ်းတီႈ 31 လိူၼ်ထူၼ်ႈ 7 ၼႆႉမႃး ၼႂ်းၸႄႈဝဵင်းၵုၼ်ႇႁဵင် တႄႇသမ်းယႃႁႄႉၵင်ႈတၢင်းပဵၼ်ပၼ် ယႃႈယႃဢၼ်လႆႈမႃးတီႈၼႂ်းၸႄႈဝဵင်းႁဝ်းၶႃႈတႄႉ 673 တဝ်ႈ ၊ တေသမ်းပၼ်ၵူၼ်းထဝ်ႈ ဢႃယု 65 ပီ ၶိုၼ်ႈၼိူဝ် ဢွၼ်တၢင်း ဝႃႈၼႆသေတႃႉၵေႃႈ ၵူၼ်းထဝ်ႈဢႃယု 65 ပီ ၶိုၼ်ႈၼိူဝ်ၼႆႉသမ်ႉ မီးဢေႇလႄႈ ၸိူဝ်းဢႃယုပႆႇတဵမ် ၵေႃႈဢွၼ်ၵၼ် မႃးသမ်းယူႇၶႃႈ”- ဝႃႈၼႆ။
ပိူင်လူင် ႁႂ်ႈၵူၼ်းမိူင်းဢွၼ်ၵၼ်ၾၢင်ႉယူႇၾၢင်ႉၵိၼ်လႄႈ ႁႂ်ႈသႂ်ႇၸႂ်ပႂ်ႉထွမ်ႇၶၢဝ်ႇငၢဝ်း၊ ႁႂ်ႈႁဵတ်းၸွမ်းၾၢႆႇပၢႆးယူႇလီတိုၵ်းသူၼ်းပၼ်ၾၢင်ႉမႃး တၵ်းတေလွတ်ႈၵၢင်း တၢင်းပဵၼ်ၶူဝ်ႊဝိတ်ႉ 19 ၼၢင်းၶိၼ်ႇၸေႃးလၢတ်ႈၼင်ႇၼႆ။
ၵူၼ်းမိူင်းတႆး တိတ်းၸပ်းတၢင်းပဵၼ်ၶူဝ်ႊဝိတ်ႉ ၶႂ်ႈဝႃႈမီးၵူႈၸႄႊဝဵင်း။
 ဢၼ်လူႉတၢႆၵေႃႈမီးၼမ်။
 ၵူၺ်းၵႃႈ ႁူဝ်ၼပ်ႉမီးၵႃႈႁိုဝ်ၼႆတႄႉ ၾၢႆႇပၢႆးယူႇလီ ဢမ်ႇပိုၼ်ၽၢဝ်ႇမႃးပဵၼ်တၢင်းၵၢၼ်လႄႈ ၾၢႆႇတၢင်းၸွႆႈထႅမ်တူင်ႇဝူင်းၵူၼ်းၼႂ်းမိူင်းတႆးလၢမ်းၶၢတ်ႈဝႃႈ ၵူၼ်းတိတ်းၸပ်းတၢင်းပဵၼ် ပတ်းပိုၼ်ႉၸိုင်ႈတႆး ဢမ်ႇယွမ်း 15000 ၵေႃႉယဝ်ႉ ဝႃႈၼႆ။ ၸႄႈဝဵင်းၼမ်ႉၶမ်း ၸိုင်ႈတႆး ပွတ်းႁွင်ႇၼႆႉ ပဵၼ်ဝဵင်း ဢၼ်တၢင်းပဵၼ်ၶူဝ်ႊဝိတ်ႉ 19 လၢမ်းၽႄႈတိတ်းၸပ်းၼမ် ထိုင်တီႈၾၢႆႇပၢႆးယူႇလီ ပိုၼ်ၽၢဝ်ႇပဵၼ်ဝဵင်းဢၼ်တေလႆႈယူႇႁိူၼ်း  Stay at Home ၊ ၵူၺ်းၵႃႈ ၵူၼ်းမိူင်းပႆႇႁတ်းၵႂႃႇသမ်းၶဵဝ်ႁႄႉၵင်ႈၶူဝ်ႊဝိတ်ႉၼမ်။
Photo ၵူၼ်းပိုၼ်ႉတီႈ/ ၵူၼ်းမိူင်းၼမ်ႉၶမ်း ဢၼ်ၵႂႃႇပႂ်ႉသမ်းယႃႁႄႉၵင်ႈၶူဝ်ႊဝိတ်ႉ 
တင်ႈဢဝ်ႁူဝ်လိူၼ်ဢေႃႊၵတ်ႊသ် 2021 ၼႆႉမႃး တီႈဝဵင်းၼမ်ႉၶမ်း တႄႇသမ်းပၼ်ၶဵမ် ယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ပၼ်ၵၼ် တီႈႁူင်းႁေႃး တႅၼ်ႈမၢဝ်းၶမ်း ပွၵ်ႉတႅၼ်ႈမ လႄႈ တီႈႁူင်းႁေႃး သိူဝ်ၽိူၵ်ႇ ပွၵ်ႉၵွင်းၼွင်မူဝ် ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵေႃႉၼိုင်ႈ ၸႄႈဝဵင်းၼမ်ႉၶမ်း လၢတ်ႈတီႈၽူႈတွႆႇႁွၵ်ႈဝႃႈ “ထိုင်ယၢမ်းလဵဝ် ၵူၼ်းမိူင်း ၼမ်ႉၶမ်း ထွမ်ႇၶၢဝ်ႇၽၢင်း/ ၶၢဝ်ႇပွမ် ၼမ်သေ ဢမ်ႇပေႃးၶႂ်ႈၵႂႃႇသမ်းၶဵမ်ႁႄႉၵင်ႈၶႃႈ။
 ၵူဝ်ပဵၼ်ၼႆ ပဵၼ်ၼၼ်ဝႃႇ လွၵ်ႇၵၼ်၊ ဢမ်ႇမီးၶေႃႈယိုၼ်ႈယၼ်၊ ဢမ်ႇႁူႉတီႈၵႂႃႇတီႈမႃးသေ လႃႈလီတႅမ်ႈ လႃႈလီလၢတ်ႈ ၵၼ်၊ ဢဝ်ၵူၼ်းမိူင်းႁဝ်းၶႃႈၼႆႉ ဢမ်ႇႁတ်း ၵႂႃႇသမ်းၶဵမ်သေယဝ်ႉၶႃႈဢေႃႈၼႆႉ။
 ”- ဝႃႈၼႆ။
ၼႂ်းၸႄႈဝဵင်းၼမ်ႉၶမ်းၼႆႉ ၵူၼ်းမႃးသမ်းၶဵမ်ႁႄႉၵင်ႈတၢင်းပဵၼ်ၶူဝ်ႊဝိတ်ႉ ၼိုင်ႈဝၼ်းမီးမွၵ်ႈ 500 ၵူၺ်း။
 ၵမ်ႈၼမ်ပဵၼ်ၵူၼ်းတၢင်ႇၸၢဝ်းၶိူဝ်း ၊ ဢၼ်ပဵၼ်တႆးလႄႈၵူၼ်းပိုၼ်ႉတီႈ ၵႂႃႇသမ်းၶဵမ်ဢေႇၼႃႇ ၽူႈတူင်ႉၼိုင် ၼႂ်းတူင်ႇ ဝူင်းၵူၼ်း ၼမ်ႉၶမ်း သိုပ်ႇလၢတ်ႈၼႄၼင်ႇၼႆ။
“ၼိုင်ႈဝၼ်းၼႆႉ ၵူၼ်းမႃးသမ်း မွၵ်ႈ 500 ၼႆႉၵူၺ်း။
 ၵမ်ႈၼမ် ပဵၼ်ပီႈၼွင်ႉၶႄႇ ၶဝ်ဢေႃႈ။
 ပီႈၼွင်ႉတႆးႁဝ်းၶႃႈတႄႉ ပႆႇႁတ်းၵႂႃႇသမ်း ၶႃႈ။
 ၵွပ်ႈၼႆလႄႈ ၶႆႈတိုၵ်းသူၼ်းဝႃႈ ယႃႇႁူမဝ်၊ ယႃႇယုမ်ႇငၢႆႈ၊ လဵပ်ႈႁဵၼ်းတူၺ်းလီလီ ၊ ႁႂ်ႈထွမ်ႇ ၾၢႆႇမေႃယႃၶဝ်လၢတ်ႈၼေမႃးသေ ထုၵ်ႇလီႁဵတ်းၸိူင်ႉႁိုဝ် ၸင်ႇတႅပ်းတတ်း လွင်ႈၼႆႉ လီတီႈသုတ်းၶႃႈ”- ဝႃႈၼႆ။
ၼႂ်းၸႄႈဝဵင်းၼမ်ႉၶမ်းၼႆႉ ၾၢႆႇပၢႆးယူႇလီတိုၵ်းသူၼ်းႁႂ်ႈၵူၼ်းၸိူဝ်းမီး ဢႃယု 65 ပီ ၶိုၼ်ႈၼိူဝ်၊ ၽူႈႁၢပ်ႇၵၢၼ်လူင်ပွင်ၸိုင်ႈလႄႈ ၸုမ်းပရႁိတ၊ ၵူၼ်းပိုတ်ႇႁၢၼ်ႉၶၢႆၶူဝ်းၼႂ်းၵၢတ်ႇၶဝ် သမ်းယႃႈယႃႁႄႉၵင်ႈၶူဝ်ႊဝိတ်ႉ ဢွၼ်တၢင်း။
ၼႂ်းၸႄႈဝဵင်းၼမ်ႉၶမ်း တေႃႇထိုင်မိူဝ်ႈၼႆႉ ဝၼ်းတီႈ 10/8/2021 ယၢမ်းၵၢင်ၼႂ် ၵူၼ်းတိတ်းၸပ်းၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 တင်းမူတ်း မီး 844 ၵေႃႉ၊ လူႉတၢႆ 53 ၵေႃႉ ( ပေႃးၼပ်ႉပႃးၵူၼ်းၸိူဝ်းဢၼ်ထၢင်ႇထိူမ်ဝႃႈ ပဵၼ်ၶူဝ်ႊဝိတ်ႉသေလူႉတၢႆတႄႉ တင်းမူတ်း တေမီးမွၵ်ႈ 90 ၵေႃႉၼႆႉ) ၊ ၶႅၼ်းၸိုၼ်ႈသေ လူင်းႁူင်းယႃယဝ်ႉ 623 ၵေႃႉ တိုၵ်ႉယူတ်းယႃတူဝ်ဝႆႉတီႈႁူင်းယႃ 169 ၵေႃႉ ၼႆယဝ်။
ယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ဢၼ်သမ်းပၼ်ၵူၼ်းမိူင်း ၼႂ်းမိူင်းတႆး မိူင်းမၢၼ်ႈ ယၢမ်းလဵဝ် ပဵၼ်ယႃႈယႃမိၵ်ႈ Sinopharm ဢၼ်မိူင်းၶႄႇသူင်ႇမႃး။တၢင်းပဵၼ်ၶူဝ်ႊဝိတ်ႉ 19 လၢမ်းၽႄႈၶဝ်ႈမိူင်းၵိုင် မီးၵူၼ်းၸပ်းတၢင်းပဵၼ် 30 ပၢႆ ၊ ၵူၼ်းႁိူၼ်းလဵဝ်ၵၼ် ၸပ်းတၢင်းပဵၼ်မူတ်း တင်း 6 ၵေႃႉ။
Photo Credit to We Love  Mong Kung- ရူတ်ႉၵႃးႁူင်းယႃမိူင်းၵိုင် ၵႂႃႇတေႃႉၵူၼ်းပဵၼ်ၶူဝ်ႊဝိတ်ႉမႃးသူင်ႇႁူင်းယႃ
ပဵၼ်ၵူၼ်းၼႂ်းပွၵ်ႉ 4 ဝဵင်းမိူင်းၵိုင် ၊ ၵူတ်ႇထတ်းႁၼ်ၸိူဝ်ႉမႅင်း ၶူဝ်ႊဝိတ်ႉတီႈႁိူၼ်းၶဝ်မိူဝ်ႈဝၼ်းတီႈ 7/8/2021 ၊ ယၢမ်းလဵဝ် လႆႈသူင်ႇယူတ်းယႃတူဝ်ဝႆႉ တီႈႁူင်းယႃ တင်း 6 ၵေႃႉ ၊ ၵူၼ်းၸိူဝ်းလႆႈႁူပ်ႉထူပ်းယူႇၸမ်ၸွမ်းၵူၼ်းႁိူၼ်းၼႆႉၵေႃႈ ၼင်ႇၵႃႈတိတ်းတေႃႇႁႃလႆႈၼၼ်ႉ ပၼ်ၾၢင်ႉႁႂ်ႈၵၵ်းတူဝ်ပႂ်ႉတူၺ်းငဝ်းလၢႆးဝႆႉႁင်းၽႂ်မၼ်းယဝ်ႉဝႃႈၼႆ။
ၽူႈတူင်ႉၼိုင်ၼႂ်းတူင်ႇဝူင်းၵူၼ်း ၸႄႈဝဵင်းမိူင်းၵိုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵူၼ်းၸိူဝ်းဢၼ်လႆႈႁူပ်ႉထူပ်းယူႇၸမ်ၵၼ်တင်းၵူၼ်းႁိူၼ်း 6 ၵေႃႉ ဢၼ်ပဵၼ်ၶူဝ်ႊဝိတ်ႉၼႆႉ ယၢမ်းလဵဝ် ပိူၼ်ႈႁႂ်ႈၶဝ် ၵၵ်းတူဝ်ယူႇႁိူၼ်းႁင်းၽႂ်မၼ်းသေ ႁွင်ႉၵႂႃႇၵူတ်ႇထတ်းတၢင်းပဵၼ်ယူႇၶႃႈ။
 ထူပ်းႁၼ်ၵူၼ်ၸပ်းတၢင်းပဵၼ်ထႅင်ႈယူႇ ဝၼ်း ၵေႃႉသွင်ၵေႃႉ ၶႃႈဢေႃႈ ”- ဝႃႈၼႆ။
ယၢမ်းလဵဝ် ၾၢႆႇပၢႆးယူႇလီ မိူဝ်းပိၵ်ႉဢိုတ်း Lockdown ဝႆႉႁိူၼ်း ၶဝ် 6 ၵေႃႉပေႃႈမႄႈလုၵ်ႈၼၼ်ႉသေ မိူဝ်းသိတ်း ယႃႈယႃ ပၼ်ယူႇ။
 ၾၢႆႇၼိုင်ႈၵေႃႈမီးၶၢဝ်ႇဝႃႈ ၵူၼ်းႁိူၼ်းၼၼ်ႉၵေႃႉၼိုင်ႈ ပဵၼ်ၵူၼ်းႁေႃႈၵႃးတၢင်ႇၵုၼ်ႇ တၢင်ႇၵူၼ်း၊ လႅၼ်ႈ လႃႈသဵဝ်ႈ မိူင်းၵိုင်။
 မၼ်းၸၢႆး လႅပ်ႈတေၸပ်းတၢင်းပဵၼ်ၼႆႉ တၢင်းလႃႈသဵဝ်ႈမႃးၵေႃႈ ပဵၼ်လႆႈ ဝႃႈၼႆ။
ဢိင်ၼိူဝ်တၢင်းပဵၼ် ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်းၶိုၼ်ႈမႃး ၵူႈဝၼ်းသေ ယူႇတီႈၾၢႆႇၽွင်းငမ်း ၸႄႈဝဵင်းမိူင်းၵိုင် လႆႈ သင်ႇပိၵ်ႉဢိုတ်းသဵၼ်ႈတၢင်း ၶဝ်ႈဢွၵ်ႇဝဵင်းမိူင်းၵိုင် ၊ ႁၢမ်ႈၵူၼ်းတၢင်းၼွၵ်ႈ ရူတ်ႉၵႃး တၢင်းၼွၵ်ႈၶဝ်ႈလတ်းၽၢၼ်ႇ ၸႄႈ ဝဵင်းမိူင်းၵိုင် တႃႇၶၢဝ်းတၢင်း ၼိုင်ႈဝူင်ႈ တႄႇဢဝ် ဝၼ်းတီႈ 10/8/2021 ၼႆႉၵႂႃႇ ဝႃႈၼႆ။
“မိူဝ်ႈၵႆႈၼႆႉၵူၺ်း ဢူၺ်းၵေႃႉၶႃႈ လုၵ်ႉတၢင်းလၢႆးၶႃႈသေ တေမႃးမိူင်ၵိုင်ၼႆႉ ထုၵ်ႇႁၢမ်ႈၶဝ်ႈသေ လႆႈဝိၼ်ႇႁူဝ်ၵႃး ပွၵ်ႈမိူဝ်း ၶိုၼ်းလၢႆးၶႃႈဢေႃႈ။
 တႄႇဢဝ် မိူဝ်ႈၼႆႉၵႂႃႇ တီႈမိူင်းၵိုင်ၼႆႉ ဢမ်ႇပၼ်ၵူၼ်းၶဝ်ႈ ရူတ်ႉၵႃးၶဝ်ႈယဝ်ႉ ဢၼ်လုၵ်ႉတၢင်း သီႇ ပေႃႉ ပွတ်းႁွင်ႇ မႃးၵေႃႈ ဢမ်ႇပၼ်ၶဝ်ႈ၊ ဢၼ်လုၵ်ႉတၢင်းလၢႆးၶႃႈ ပွတ်းၸၢၼ်းမႃးၵေႃႈ ဢမ်ႇပၼ်ၶဝ်ႈ။
 ပေႃးၶဝ်ႈၵေႃႈ တေ လႆႈ ၵၵ်းတူဝ်တီႈမိူင်းၵိုင် 14 ဝၼ်းယဝ်ႉ ၸင်ႇလႆႈၵႂႃႇ။
 လွင်ႈပိၵ်ႉဢိုတ်းႁၢမ်ႈၵူၼ်းၶဝ်ႈဢွၵ်ႇၵႂႃႇမႃးၼႆႉ တေႁိုင်တႃႇ ၶၢဝ်းတၢင်း 1 ဝူင်ႈၼႆၶႃႈ”- ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းမိူင်းၵိုင် သိုပ်ႇလၢတ်ႈၼႄ ၼင်ႇၼႆ။
ၼႂ်းၸႄႈဝဵင်းမိူင်းၵိုင်ၼႆႉ ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ်ၼႆႉ တင်းမူတ်းတေမီးမွၵ်ႈ 30 ပၢႆ။
 ယၢမ်းလဵဝ် တိုၵ်ႉယူတ်းယႃတူဝ်ဝႆႉ 23 ၵေႃႉ လိူဝ်ၼၼ်ႉ လူင်းႁူင်းယႃယဝ်ႉ။
 လူႉတၢႆတႄႉ ဢမ်ႇမီး ၼႆယဝ်ႉ။ဝၼ်းတီႈ 9/8/2021 ၼႂ်းၸႄႈဝဵင်းလၢႆးၶႃႈ ၸႄႈတွၼ်ႈလွႆလႅမ် ၸိုင်ႈတႆး ပွတ်းၸၢၼ်းၾၢႆႇပၢႆးယူႇလီ ထတ်းႁၼ်ၵူၼ်းၸပ်းၶူဝ်း 19 မိူဝ်ႈၼႆႉ 3 ၵေႃႉ၊  ယၢမ်းလဵဝ် ၵူၼ်းၸပ်းမီး 60 ပၢႆ ။
Photo Ko Moe ၸုမ်းတူင်ႇဝူင်းၵူၼ်းသိတ်းၼမ်ႉယႃႈယႃၶႃႈၸိူဝ်ႉမႅင်းၸွမ်းၵၢတ်ႇလၢႆးၶႃႈ
ၼႂ်းၸႄႈဝဵင်းလၢႆးၶႃႈ တႄႇဢဝ် ဝၼ်းတီႈ 1/8/2021 တေႃႇထိုင် ဝၼ်းတီႈ 7/8/2021 တႃႇၶၢဝ်းတၢင်း ၼိုင်ႈဝူင်ႈၼႆႉ မီး ၵူၼ်းတိတ်းၸပ်း ၸိူဝ်ႉမႅင်းတင်းမူတ်း 58 ၵေႃႉ။
 လူင်းႁူင်းယႃယဝ်ႉ 7 ၵေႃႉ။
 ၼႂ်းဝၼ်းတီႈ 8/8/2021 ၼႆႉသမ်ႉ ထူပ်းႁၼ် ထႅင်ႈ 1 ၵေႃႉ၊ မိူဝ်ႈၼႆႉ ဝၼ်းတီႈ 9/9/2021 ထတ်းၵူၼ်း ၵေႃႉ ထူပ်းႁၼ်ထႅင်ႈ 3 ၵေႃႉ ။
ၸၢႆးဢူၵ်ႉၵႃႇ (ႁွင်ႉ) ၸၢႆးၵွင်ၶမ်း ၽူႈတႅၼ်းသၽႃး ၸႄႈဝဵင်းလၢႆးၶႃႈ လၢတ်ႈတီႈၽူႈတွႆႇႁွၵ်ႈဝႃႈ “တီႈလၢႆး ၶႃႈႁဝ်းၼႆႉ မီးၵူၼ်းၸပ်း 63 ၵေႃႉ ယဝ်ႉဢေႃႈ။
 လူင်းႁူင်းယႃၵႂႃႇၽွင်ႈသေတႃႉ မွၵ်ႈ 60 ၵေႃႉ တိုၵ်ႉယူတ်း ယႃတူဝ်ၵၼ်ဝႆႉ ယူႇၶႃႈ။
 ၽူႈလူႉတၢႆ ယွၼ်ႉၶူဝ်ႊဝိတ်ႉ မီး 1 ၵေႃႉ”- ဝႃႈၼႆ။
ၼႂ်းၸႄႈဝဵင်းလၢႆးၶႃႈ ဢၼ်ၵူတ်ႇထတ်းႁၼ် ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 ၼမ်တီႈသုတ်း ၼႂ်းဝၼ်းလဵဝ် တႄႉပဵၼ်ဝၼ်းတီႈ 2/8/2021 ၊ထူပ်းႁၼ် တင်းမူတ်း 21 ၵေႃႉ ။
“ဢၼ်လီတီႈသုတ်းတႄႉ ၵူၼ်းမိူင်းႁဝ်းၶႃႈ လီဢွၼ်ၵၼ်ယူႇၼႂ်းႁိူၼ်း ပေႃးဢမ်ႇမီးလွင်ႈယႂ်ႇတႄႉတႄႉ ယႃႇပေဢွၵ်ႇတၢင်းၼွၵ်ႈ။
 ႁႂ်ႈဢွၼ်ၵၼ်ယူႇၸွမ်း ပၵ်းပိူင်ပၢႆး ယူႇလီၶဝ် ပူင်တမ်းဝႆႉၼၼ်ႉ တေလီဢေႃႈ။
 ႁႂ်ႈၸွႆႈၵၼ်လူတ်းယွမ်း တၢင်းပဵၼ် ဢၼ်ၶူဝ်ႊဝိတ်ႉ ၽႄႈၸပ်းၵၼ် ၼၼ်ႉသေၵမ်း”- ၸၢႆးဢူၵ်ႉၵႃႇ သိုပ်ႇတိုၵ်းသူၼ်း လၢတ်ႈၼႄၼင်ႇၼႆ။
ၼႂ်းလုၵ်ႈလိူၼ်ၵျူႊလၢႆႊ ပူၼ်ႉမႃးၼၼ်ႉ ၼႂ်းၸႄႈဝဵင်းလၢႆးၶႃႈ မီးၵူၼ်းတိတ်းၸပ်း တၢင်းပဵၼ်ၶူဝ်ႊဝိတ်ႉ 19 တင်းမူတ်း 46 ၵေႃႉ။
 လူင်းႁူင်းယႃ 28 ၵေႃႉ လူႉတၢႆ 1 ၵေႃႉ ။
လွင်ႈပၼ်တၢင်းႁူႉတၢင်းႁၼ် ႁႂ်ႈၵူၼ်းမိူင်းၵႆယၢၼ်တၢင်းပဵၼ် ၶူဝ်ႊဝိတ်ႉ 19 ၼၼ်ႉ ၸုမ်းတူင်ႇဝူင်းၵူၼ်း၊ ၾၢႆႇပၢႆးယူႇလီ၊ ၸုမ်းပရႁိတ ၾၢႆႇၸွႆႈထႅမ် ပၢင်လီ ပၢင်ၸႃႉ သၢၼ်မိုဝ်းၵၼ်လူင်းပိုၼ်ႉတီႈ၊ ဢမ်ႇယႅၵ်ႈၸၢဝ်းၶိူဝ်း သႃသၼႃ တီႈၵိူဝ်းလီ ၽႂ်တူၵ်းတၢင်းယၢပ်ႇၽိုတ်ႇၵေႃႈ ၸုမ်းၸိူဝ်းၼႆႉ သၢၼ်မိုဝ်းၵၼ် ၸွႆႈထႅမ် ၵူၼ်းလၢႆးၶႃႈလၢတ်ႈၼင်ႇၼႆ။ ငဝ်းလၢႆး ၼႂ်းပိုၼ်ႉတီႈ ဢမ်ႇပႆႇၼိမ်သဝ်း ဢမ်ႇမီးလွင်ႈႁူမ်ႇလူမ်ႈ  လႄႈ ၵူၼ်း ၵေးသီး  60 ပၢႆ  ဢၼ်ပၢႆႈၽေးသိုၵ်း မႃးသွၼ်ႈဝႆႉတီႈၸႄႈဝဵင်းလၢႆးၶႃႈ ၼၼ်ႉ   ဢွၼ်ၵၼ် တႄႇဝၢၼ်ႈ မႂ်ႇ သေ ဢၢၼ်းတေယူႇသဝ်းၵႂႃႇတေႃႇထိုင်ဝၢၼ်ႈမိူင်းပေႃးၵတ်းယဵၼ်ဝႃႈၼႆ။
ဝၢၼ်ႈမႂ်ႇတီႈၵူၼ်းပၢႆႈၽေးသိုၵ်း ၵေးသီး မႃးယူႇသဝ်းတီႈ ဝၢၼ်ႈထီႇၼႂ်းဝဵင်းလၢႆးၶႃႈ 
ၵူၼ်းဝၢၼ်ႈ ဢၼ်ပၢႆႈမႃးသၢင်ႈဝၢၼ်ႈမႂ်ႇၼၼ်ႉ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“တၢင်းယၢပ်ႇၽိုတ်ႇတႄႉ မီးယူႇၵူႈ ဢၼ်ဢေႃႈ ယွၼ်ႉတိုၵ်ႉတႄႇမႂ်ႇၵူၺ်းလႄႈ ဢၼ်ၵိၼ်ဢၼ်ယႅမ်ႉတႄႉၵေႃႈ ၶိုၼ်းဢဝ်ဢၼ်ပီႈၼွင်ႉမႃးလူႇဝႆႉ ၸိူဝ်းၼၼ်ႉ သေ ၵိၼ်ယႅမ်ႉၵႂႃႇထႃႈၵူၺ်းၶႃႈ။
 ၽၵ်းၶဵဝ်တႄႉ ၵႂႃႇယွၼ်း လူႇၶၢမ်ႇၼႂ်းဝၢၼ်ႈမႃးၵိၼ် ယွၼ်ႉၸမ်ဝၢၼ်ႈဝႆႉၶႃႈဢေႃႈ”- ဝႃႈ ၼႆ။
ယၢမ်းလဵဝ် ပိူင်လူင်ယၢပ်ႇၽိုတ်ႇတႃႇပၢႆးယူႇလီ၊ ပၢႆးပၺ်ႇၺႃႇ တႃႇလုၵ်ႈဢွၼ်ႇ လႄႈ တႃႇပူၵ်းပွင် ၼႂ်းပိုၼ်ႉတီႈ ၸိူဝ်းၼႆႉ ။
“ဢၼ်လမ်လွင်ႈသုတ်းတႄႉ ပၢႆးယူႇလီ ပၢႆးပၺ်ႇၺႃႇ ၸိူဝ်းၼႆႉ။
 ယႃႈယႃ ၸိူဝ်းၼႆႉတႄႉ ၼင်ႇဢၼ် ယိုၼ်းထိုင်လႆႈ ၼၼ်ႉ ၵေႃႈ သိုဝ်ႉဝႆႉ။
 ၵၢၼ်တႄႇတင်ႈ ဝၢၼ်ႈမႂ်ႇၼႆႉ ဢၼ်လမ်ႇလွင်ႈမၼ်းၵေႃႈ မႆႉ လဵၵ်းမုင်း ၸိူဝ်းၼႆႉ လူဝ်ႇတင်းၼမ်ၶႃႈ”- ၵူၼ်း ဝၢၼ်ႈဢၼ်ပၢႆႈမႃးသၢင်ႈဝၢၼ်ႈမႂ်ႇၼၼ်ႉ ၶိုၼ်းသိုပ်ႇလၢတ်ႈၼႄၼင်ႇၼႆ။
ၵူၼ်းၵေးသီး ဢၼ်ပၢႆႈၽေးသိုၵ်း လူင်းမႃးထိုင်တၢင်းလၢႆးၶႃႈၼႆႉ မႃးတႄႇဝၢၼ်ႈယူႇသဝ်းတီႈဝၢၼ်ႈထီႇ ဢၼ်မီးၾၢႆႇႁွင်ႇဝဵင်းလၢႆးၶႃႈ။
 ပဵၼ်ဝၢၼ်ႈမႂ်ႇလႄႈ ယၢမ်းလဵဝ်တႄႉ ယၢပ်ႇၽိုတ်ႇတႃႇယူႇသဝ်းၵိၼ်သၢင်ႈ။
“ႁဝ်းၶႃႈ ပဵၼ်ၵူၼ်း ဝၢၼ်ႈၼႃးတုၼ်ႇ၊ ၵုင်း ၵႅတ်ႇ၊ ၵုင်းၵၢင် ၸႄႈဝဵင်းၵေးသီး ၶႃႈဢေႃႈ။
 ႁူဝ်ၵူၼ်းတႄႉ တေမီး 61 ၵေႃႉ လင်ႁိူၼ်းတေမီး 50 လင် ယၢမ်းလဵဝ် မႃးႁဵတ်းႁွင်ႈသေ ႁူင်းႁေႃးလူင်သေ ႁူမ်ႈၵၼ်ယူႇဝႆႉ ၸိူဝ်းၼႆႉၶႃႈ”- ၽူႈတူင်ႉၼိုင်ၸွႆႈထႅမ် ၵူၼ်းပၢႆႈ ၽေးသိုၵ်း လၢႆးၶႃႈ ၵေႃႉၼိုင်ႈ လၢတ်ႈၼႄၽူႈတွႆႇႁွၵ်ႈၼင်ႇၼႆ။
ၵူၼ်းဝၢၼ်ႈ ၸိူဝ်းၼႆႉ ပၢႆႈၽေး ပၢင်တိုၵ်းသိုၵ်းသိူဝ် ၼႂ်းၵႄႈ သိုၵ်း RCSS တင်း SSPP ဢၼ် ပိုတ်းယိုဝ်းၵၼ် တီႈလွႆႁူၼ်း တႄႇမႃးၸဵမ်မိူဝ်ႈဝၼ်းတီႈ 1/6/2021 ပုၼ်ႉမႃး။
 ၸိူဝ်းၶဝ်ဢမ်ႇႁတ်းပွၵ်ႈၶိုၼ်းဝၢၼ်ႈၵဝ်ႇမိူင်းလင်လႄႈ ၸင်ႇႁဵတ်းဝၢၼ်ႈမႂ်ႇသေ ယူႇသဝ်းၵႂႃႇတီႈဝၢၼ်ႈထီႇ ၊ လၢႆးၶႃႈ။
တီႈဝတ်ႉ/ ၵျွင်းမူဝ်းၵူတ်ႉဝိပသၼႃႇ တီႈတိုဝ်းၵမ်တြႃး ၸႄႈဝဵင်းမူႇၸေႊ ၸိုင်ႈတႆး ပွတ်းႁွင်ႇ ၸိူဝ်ႉမႅင်းၶူဝ်ႊ ဝိတ်ႉ 19 ၽႄႈလၢမ်းတိတ်းၸပ်း သင်ၶၸဝ်ႈလႄႈမႄႈၶၢဝ် လႄႈယေႃးၵီႇ တင်းမူတ်း 59 တူၼ် ၼႂ်းၼၼ်ႉ လူႉတၢႆ 1 ၵေႃႉ ဝႃႈၼႆ။
Heain Min Latt/ တီႈဝတ်ႉမူဝ်းၵူၵ်ႉ ဝိပသၼႃႇ ဢွင်ႈတီႈတိုဝ်းၵမ်တြႃး မူႇၸေႊ 
မိူဝ်ႈဝႃး ဝၼ်းတီႈ 8/8/2021 တီႈဝတ်ႉ/ ၵျွင်းမူဝ်းၵူတ်ႉဝိပသၼႃႇ (ၵျွင်းၵွင်းဝႅတ်ႈ) ၸႄႈဝဵင်းမူႇၸေႊ ၸိုင်ႈတႆးပွတ်းႁွင်ႇ ၵူတ်ႇထတ်းတင်းပဵၼ်ၶူဝ်ႊဝိတ်ႉ 19 ပၼ် သင်ၶၸဝ်ႈလႄႈ ၼၢႆးၶၢဝ် ၊ ထူပ်းၺႃးၵူၼ်းမီးမႅင်းၶူဝ်ႊဝိတ်ႉ 19 တင်းမူတ်း 58 တူၼ်/ ၵေႃႉ ။
ၽူႈၸွႆႈထႅမ် ၸုမ်းတူင်ႇဝူင်းၵူၼ်း သတ်ႉထႃႇၽိဝ်ႇၸိၼ်ႇ ပရႁိတ မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ ၸဵမ်မုၼ်ၸဝ်ႈ၊ ၸဝ်ႈသၢင်ႇ၊ ၼၢႆးၶၢဝ်၊ ယေႃးၵီႇၸၢႆး/ ယိင်း လႄႈ ၵပ်ႉပီႇယ ၵူတ်ႇထတ်းႁၼ် မိူဝ်ႈဝႃး ဝၼ်းတီႈ 8 ၼႆႉ တင်းမူတ်း 58 ၵေႃႉ။
 ယွၼ်ႉဝႃႈ မိူဝ်ႈပူၼ်ႉမႃး ဝၼ်းသွင်ဝၼ်းၼႆႉ ၼၢႆးၶၢဝ် တီႈၵျွင်းၼႆႉၸဝ်ႈၼိုင်ႈ လူႉလွၼ်ႇၵႂႃႇလႄႈ ၸင်ႇမႃးၵူတ်ႇထတ်း ၸိူဝ်းၵိုတ်းဝႆႉၼၼ်ႉ ဢွၵ်ႇမႃးပဵၼ် Positive ၵၼ်မူတ်းၶႃႈဢေႃႈ”-  ဝႃႈၼႆ။
Heain Min Latt/ တီႈဝတ်ႉမူဝ်းၵူၵ်ႉ ဝိပသၼႃႇ ဢွင်ႈတီႈတိုဝ်းၵမ်တြႃး မူႇၸေႊ 
 မိူဝ်ႈဝၼ်းတီႈ 7/8/2021 ၼၼ်ႉ ၼၢႆးၶၢဝ် ၸဝ်ႈၼိုင်ႈ တီႈဝတ်ႉဝိပသၼႃႇၼႆႉ လႆႈလူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၊  လႆႈႁူႉဝႃႈပဵၼ်ၼၢႆးၶၢဝ်ဢၼ်လုၵ်ႉ ဝဵင်းလိူဝ်ႇမႃး။
 ဝၢႆးၼၼ်ႉ ၽူႈမီးပုၼ်ႈၽွၼ်း၊ ၾၢႆႇပၢႆးယူႇလီ၊ ၸုမ်းၸွႆႈထႅမ်ပရႁိတ ၸင်ႇမႃးၵူတ်ႇ ထတ်း ၵူၼ်းၸိူဝ်းၵိုတ်းဝႆႉ  လႄႈ ၸင်ႇ ထူပ်းႁၼ်ၵူၼ်းမီးတၢင်းပဵၼ်  ပဵၼ် မုၼ်ၸဝ်ႈ 13 တူၼ်၊ ၸဝ်ႈသၢင်ႇ 24 တူၼ်၊ ၼၢႆးၶၢဝ် 9 ၸဝ်ႈ၊ ယေႃးၵီႇယိင်း 6 ၵေႃႉ၊ ယေႃးၵီႇၸၢႆး 5 ၵေႃႉလႄႈ ၵၢပ်ႉပီႇ 1 ၵေႃႉ ႁူမ်ႈၵၼ် တင်းမူတ်း 58 ၵေႃႉ ၼႆယဝ်ႉ။
“ယူႇတီႈႁဝ်းၶႃႈ ထၢင်ႇတႄႉ ၵွၼ်ႇၼႃႇ တေတိတ်းၸပ်းတၢင်းပဵၼ်ၼႆႉ မီးၸဝ်ႈၶၢဝ်/ ၼၢႆးၶၢဝ် ၵေႃႉၼိုင်ႈ လုၵ်ႉမၼ်းတလေး ဢွၵ်ႇတၢင်းသေ ပွၵ်ႈမႃး ႁဵတ်းၼၼ်ႉ လႅပ်ႈတေတိတ်းၸပ်းၵၼ်မႃး တီႈၼၼ်ႈႁိုဝ် ဢမ်ႇႁူႉ ဢၼ်ႁဝ်းၶႃႈထၢင်ႇတႄႉ”- ၽူႈ ၸွႆႈထႅမ် ၸုမ်းတူင်ႇဝူင်းၵူၼ်း ပရႁိတ မူႇၸေႊ သိုပ်ႇလၢတ်ႈၼႄၼင်ႇၼႆ။
ယၢမ်းလဵဝ် ၵူၼ်းပဵၼ် 58 တူၼ်/ ၵေႃႉၼႆႉ လႆႈသူင်ႇယူတ်းယႃတူဝ်ဝႆႉ တီႈႁူင်းယႃလူင် ၸႄႈဝဵင်းမူႇၸေႊယဝ်ႉ။
 လိူဝ်ၼၼ်ႉ တီႈဝတ်ႉမူဝ်းၵူၵ်ႉဝိပသၼႃႇ ၼၼ်ႉၵေႃႈ လႆႈထုၵ်ႇ ပိၵ်ႉဢိုတ်း Lockdown ဝႆႉ ၸူဝ်ႈၶၢဝ်း။
 မိူဝ်ႈဝႃး ဝၼ်းတီႈ 8 ၼႆႉ ယူႇတီႈ ၸုမ်းၸွႆႈ ထႅမ် ပရႁိတ မူႇၸေႊ ၵႂႃႇသိတ်ႇယႃၶႃႈမူင်ႈမႅင်း ၼႂ်းဝတ်ႉ/ ၵျွင်း ဝႆႉၵူႈတီႈယဝ်ႉ ဝႃႈၼႆ။မီးၵူၼ်းသွင်ၵေႃႉ ၶီႇရူတ်ႉၶိူင်ႈ မႃးပွႆႇမၢၵ်ႇတႅၵ်ႇ သႂ်ႇတီႈလုမ်းပလိၵ်ႈၸယၽ (စရဖ) ၾၢႆၸွပ်ႇၶၢဝ်ႇ ၸႄႈဝဵင်းၼမ်ႉၶမ်း လုၵ်ႈၼိုင်ႈ ႁဵတ်းႁႂ်ႈၵူၼ်းမိူင်းတူၵ်းၸႂ် ဝႃႈၼႆ။
Photo Credit to Numkham News-ႁၢင်ႈတၢင်းၶဝ်ႈဝဵင်းၼမ်ႉၶမ်း
မိူဝ်ႈၼႆႉ ဝၼ်းတီႈ 9/8/2021 ယၢမ်းၵၢင်ၼႂ် မွၵ်ႈ 10 မူင်း မီးၵူၼ်းသွင်ၵေႃႉ မႃးပွႆႇမၢၵ်ႇတႅၵ်ႇ သႂ်ႇတီႈလုမ်းပလိၵ်ႈ ၸယၽ ဢၼ်မီးဝႆႉၼႂ်းပွၵ်ႉၵွင်းၼွင်မူဝ် ၸႄႈဝဵင်းၼမ်ႉၶမ်း ၸႄႈတွၼ်ႈမူႇၸေႊ ၸိုင်ႈတႆးပွတ်းႁွင်ႇ လွင်ႈတုမ်ႉတိူဝ်ႉၵူၼ်းမၢတ်ႇ ၸဵပ်းလူႉတၢႆတႄႉ ဢမ်ႇမီး ၼႆယဝ်ႉ။
ၵူၼ်းၼမ်ႉၶမ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ မီးၵူၼ်းသွင်ၵေႃႉ ၶီႇရူတ်ႉၶိူင်ႈမႃးၸွမ်းၵၼ် မႃးပွႆႇမၢၵ်ႇ သႂ်ႇတီႈလုမ်းၸယၽၼႆႉ လုၵ်ႈၼိုင်ႈ ။
 လွင်ႈတုမ်ႉတိူဝ်ႉ ၵူၼ်းမၢတ်ႇၸဵပ်းလူႉတၢႆ တႄႉ ဢမ်ႇမီး”- ဝႃႈၼႆ။
ဢွင်ႈတီႈ ဢၼ်မၢၵ်ႇတႅၵ်ႇ တီႈလုမ်းၸယၽ လႄႈတင်း ဢွင်ႈတီႈသမ်းၶဵမ် ယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ပၼ်ၵူၼ်းမိူင်း ၼၼ်ႉသမ်ႉ မီးႁိမ်းၵၼ် ၵူၺ်းလႄႈ ၵူၼ်းမိူင်းတူၵ်းၸႂ်လိူဝ်ႁႅင်း လႆႈႁူႉၼင်ႇၼႆ။
“ဢွင်ႈတီႈမၢၵ်ႇတႅၵ်ႇၼၼ်ႉသေ တင်းဢွင်ႈတီႈၵူၼ်းမိူင်းႁဝ်းၶႃႈ မႃးသမ်းယႃႁႄႉၵင်ႈၵၼ်ၼႆႉ တေယၢၼ်ၵၼ်ႁိူၼ်း မွၵ်ႈ 10 လင်ပၢႆၼႆႉၵူၺ်း။
 ဢွင်ႈတီႈ သမ်းယႃၼၼ်ႉသမ်ႉ ပဵၼ်တီႈႁူင်းႁေႃးသိူဝ်ၽိူၵ်ႇၶႃႈ”- ၵူၼ်းပိုၼ်ႉတီႈ ၼမ်ႉၶမ်း သိုပ်ႇ လၢတ်ႈ ၼႄၼင်ႇၼႆ။
ၼႂ်းၸႄႈဝဵင်းၼမ်ႉၶမ်းၼႆႉ ၵႆႉမီးလွင်ႈမၢၵ်ႇတႅၵ်ႇယူႇတႃႇသေႇလႄႈ ႁဵတ်းႁႂ်ႈၵူၼ်းၼႂ်းပိုၼ်ႉတီႈၵမ်ႈၼမ် ဢဝ်ပဵၼ်ဢၼ်လိုၼ်ႈႁူ သေ မိူၼ်ပဵၼ်ပိူင်သၽႃႇဝ ၸိူင်ႉၼၼ်ၵႂႃႇၵူၺ်း ၵူၼ်းၼုမ်ႇ ပိုၼ်ႉတီႈ ၼမ်ႉၶမ်း ၵေႃႉၼိုင်ႈ လၢတ်ႈတီႈ ၽူႈတွႆႇႁွၵ်ႈ ၼင်ႇၼႆ။
“လွင်ႈမၢၵ်ႇတႅၵ်ႇၼႂ်းၼမ်ႉၶမ်းၼႆႉ မၼ်းၶႂ်ႈလိုၼ်ႈႁူၵႂႃႇၵၼ်မူတ်းယဝ်ႉ လွင်ႈတူၵ်းၸႂ် ၵူဝ်သၼ်ႇ တိုၼ်ႇသၢၼ်ႈၵၼ် ၸိူင်ႉ ၼၼ်တႄႉ ဢမ်ႇပေႃးမီးယဝ်ႉၶႃႈ။
 ယွၼ်ႉဝႃႈ ၼႂ်းၼမ်ႉၶမ်းၼႆႉ မၼ်းၵႆႉမီးလွင်ႈမၢၵ်ႇတႅၵ်ႇ ၵူၼ်းမိူင်းၵႆႉလႆႈငိၼ်းၵၼ်ယူႇ တႃႇသေႇလႄႈ”- ဝႃႈၼႆ။
မိူဝ်ႈဝၼ်းတီႈ 26/6/2021 ၼၼ်ႉၵေႃႈ ၵူၼ်းမိူင်းၼမ်ႉၶမ်း ႁူဝ်ၵူၼ်း ႁဵင်ပၢႆ ဢွၼ်ၵၼ်ဢွၵ်ႇၼႄၵၢင်ၸႂ်သေ မၢၵ်ႇတႅၵ်ႇ တိူဝ်ႉသႂ်ႇ ၵူၼ်းမိူင်းမီးလွင်ႈလူႉတၢႆလႄႈ မၢတ်ႇၸဵပ်း ၼႆယဝ်ႉ။
မိူဝ်ႈဝၼ်းတီႈ 8/8/2021 ၼႆႉၵေႃႈ ၶွင်ႇသီႇသိုၵ်းမၢၼ်ႈတင်း သိုၵ်း TNLA ပဵၼ်ပၢင်တိုၵ်း ၼႂ်းၵႄႈဝၢၼ်ႈၼမ်ႉမ ႁူဝ်ပုင်ႇ လႄႈ ဝဵင်းၵၢင်း ၼႂ်းၸႄႈဝဵင်ၼမ်ႉၶမ်း ၼၼ်ႉၵေႃႉ ၵူၼ်းမိူင်း ၺႃးၸၢၵ်ႇ မၢတ်ႇၸဵပ်းၸွမ်းၵေႃႉၼိုင်ႈ ၾၢႆႇၶွင်ႇသီႇသိုၵ်း မၢၼ်ႈ လူႉတၢႆ ၵေႃႉၼိုင်ႈ ။ယၢမ်းလဵဝ် ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 ၼႂ်းၸႄႈဝဵင်းၵဵင်းတုင် မီးၵႂႃႇ 370 ပၢႆ လူႉတၢႆယဝ်ႉ 2 ၵေႃႉ ဝႃႈၼႆ။
Yan Naing/ ဝဵင်းၵဵင်းတုင်  ယဵၼ်ငဝ်ယွၼ်ႉတၢင်းပဵၼ်ၶူဝ်ႊဝိတ်ႉလၢမ်းၽႄႈ 
တႄႇဢဝ် ႁၢင်လိူၼ်ၵျုၼ်ႊမႃး တေႃႇထိုင် ဝၼ်းတီႈ 8/8/2021 တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ် ၼႂ်းၸႄႈဝဵင်းၵဵင်း တုင် ၸိုင်ႈတႆးပွတ်းဢွၵ်ႇၶူင်း ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 တင်းမူတ်းမီးၵႂႃႇ 377 ၵေႃႉ လူႉတၢႆ 2 ၵေႃႉ ၼႆယဝ်ႉ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇ ႁွၵ်ႈဝႃႈ “ၼႂ်းဝၼ်းသဝ်တင်း ဝၼ်း တိတ်ႉ ဝၼ်းတီႈ 7 လႄႈ8/8/2021 ၼႆႉ ၵူၼ်းပဵၼ် ၽိူမ်ႉၶိုၼ်ႈ 70 ပၢႆ။
 ၼႂ်းဝၼ်းသဝ်ၵူၺ်း ၵူတ်ႇထတ်းႁၼ် 40 ၵေႃႉ၊ ဝၼ်းတိတ်ႉၼႆႉသမ်ႉ ၵူတ်ႇထတ်း ႁၼ်ထႅင်ႈ 35 ၵေႃႉ။
 ၵူၼ်းပဵၼ်ၼႆႉ ၽိူမ်ႉၶိုၼ်ႈၵူႈဝၼ်းၶႃႈဢေႃႈ။
 သင်ပဵၼ်လႆႈတႄႉ ၼင်ႇႁိုဝ် တၢင်းပဵၼ် ပေႃးတေဢမ်ႇ ၽိူမ်ႉၶိုၼ်ႈထႅင်ႈၼႆႉ ၽႂ်ၵေႃႈယဝ်ႉ လူဝ်ႇၵၵ်းတူဝ်ယူႇၼႂ်းႁိူၼ်းယေးၽႂ်မၼ်း မွၵ်ႈသွင်ဝူင်ႈၼႆႉ လီတီႈသုတ်းၶႃႈ”- ဝႃႈၼႆ။
ၼႂ်းၸႄႈဝဵင်းၵဵင်းတုင် ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 ၼႆႉ တင်းမူတ်းမီးၵႂႃႇ 377 ၵေႃႉ၊ လူႉတၢႆ 2 ၵေႃႉ၊ လူင်းႁူင်းယႃ 149 ၵေႃႉလႄႈ တိုၵ်းယူတ်းယႃ 226 ၵေႃႉ။
 မိူင်းၶၢၵ်ႇသမ်ႉ မီးၵူၼ်းတိတ်းၸပ်း 1 ၵေႃႉ လႆႈလူင်းႁူင်းယႃယဝ်ႉ။
 မိူင်းယၢင်း မီးၵူၼ်းတိတ်းၸပ်း 10 ၵေႃႉ ၼႆႉတႄႉ တိုၵ်ႉယူတ်းယႃတူဝ်ဝႆႉယူႇ။
 မိူင်းပဵင်း ၵူၼ်းပဵၼ် 153 ၵေႃႉ လူင်းႁူင်းယႃ 132 ၵေႃႉလႄႈ တိုၵ်ႉယူတ်းယႃ 21 ၵေႃႉ ဝႃႈၼႆ။
လိူဝ်ၼၼ်ႉ ၸႄႈဝဵင်းတႃႈၶီႈလဵၵ်းသမ်ႉ ၵူၼ်းပဵၼ် 1565 ၵေႃႉ၊ လူင်းႁူင်းယႃ 1128 ၵေႃႉလႄႈ လူႉတၢႆ 13 ၵေႃႉ တိုၵ်ႉယူတ်း ယႃ 423 ၵေႃႉ၊ မိူင်းၽျၢၵ်ႈ ၵူၼ်းပဵၼ် 19 ၵေႃႉ လူင်းႁူင်းယႃ 7 ၵေႃႉ လႄႈ တိုၵ်ႉယူတ်းယႃ 12 ၵေႃႉ။
 မိူင်းယွင်း ၵူၼ်းပဵၼ် 48 ၵေႃႉ လူင်းႁူင်းယႃယဝ်ႉ 30 ၵေႃႉ တိုၵ်ႉယူတ်းယႃ 18 ၵေႃႉ။
ၸႄႈဝဵင်းမိူင်းသၢတ်ႇသမ်ႉ ၵူၼ်းပဵၼ်ၶူဝ်ႊဝိတ်ႉ မီး 46 ၵေႃႉ၊ လူင်းႁူင်းယႃယဝ်ႉ 11 ၵေႃႉ တိုၵ်ႉယူတ်းယႃ 35 ၵေႃႉ၊ မိူင်းတူၼ် ၵူၼ်းပဵၼ် 50 ၵေႃႉ လူင်းႁူင်းယႃ 39 ၵေႃႉလႄႈ တိုၵ်ႉယူတ်းယႃ 11 ၵေႃႉ ၼႂ်းၾဵတ်းပုၵ်ႉ မွင်ႇမွင်ႇၼၢႆႇ ၵဵင်းတုင် တႅမ်ႈတၢင်ႇဝႆႉၼင်ႇၼႆ။တႃႇၵႅတ်ႇၶႄႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ယႃႇႁႂ်ႈလၢမ်းၽႄႈႁႅင်းၼႆသေ ၾၢႆႇႁႄႉၵင်ႈတၢင်းပဵၼ်ဝဵင်းလၢင်းၶိူဝ်း ႁၢမ်ႈၵူၼ်းၶၢႆၽၵ်းတၢင်ႇဝဵင်းၶဝ်ႈမႃးသူင်ႇၶၢႆထိုင်ၼႂ်းဝဵင်းလၢင်းၶိူဝ်း။
Photo Credit to L Saishananyar လင်းခေးသူ/သားတို့စုစည်းရာ-ၸဝ်ႈၵုၼ်ႇတၢင်ႇဝဵင်းဢဝ်ၶူဝ်းၵုၼ်ႇၽၵ်းၶဵဝ်မႃးလႅၵ်ႈသိုဝ်ႉၶၢႆတၢင်းၶဝ်ႈဝဵင်း
ၾၢႆႇၵႅတ်ႇၵင်ႈတၢင်းပဵၼ် ၸႄႈဝဵင်းလၢင်းၶိူဝ်း ဢွၵ်ႇလိၵ်ႈပိုၼ်ၽၢဝ်ႇ ဝႃႈတႄႇဢဝ် ႁူဝ်လိူၼ်ဢေႃႊၵတ်ႊသ် ၼႆႉၵႂႃႇ ၼွၵ်ႈလိူဝ်ႁၢၼ်ႉၶၢႆယႃႈယႃလႄႈ ၶူဝ်းၵိၼ်ယမ်ႉ ၊ ႁၢၼ်ႉၶၢႆၶူဝ်းၼုင်ႈတၢင်းဝႆလႄႈ ၶူဝ်းၸႂ်ႉတိုဝ်းတေလႆႈပိၵ်ႉဝႆႉ ထႅင်ႈတေႃႇထိုင်ဝၼ်းတီႈ 11/8/2021 ဝႃႈၼႆ။
လိူဝ်ၼၼ်ႉ ၵူၼ်းၶၢႆၶူဝ်းၵုၼ်ႇၽၵ်းယိူဝ်ႈၼၢင်းၶဵဝ် ဢၼ်လုၵ်ႉတၢင်ႇတီႈသီႇလႅၼ်မႃးၵေႃႈ လႆႈမႃးၵိုတ်းဝၢင်းၶၢႆတီႈတၢင်းၶဝ်ႈဝဵင်း ။
 ၵူၼ်းၵႃႉၽၵ်းၶဵဝ်ၼႂ်းဝဵင်းသမ်ႉ လႆႈႁၢႆးငၢၼ်တီႈလုမ်းၵွၼ်းၸႄႈဝဵင်း ၊ ဢဝ်ဝႂ်ဢၼုယၢတ်ႈသေၵႂႃႇတေႃႉမႃးၸႅၵ်ႇၶၢႆပၼ်ၵူၼ်းၼႂ်းဝဵင်းလႆႈသိုဝ်ႉၵိၼ်။
ၸၢႆးသိူဝ်ႁၢၼ် ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းလၢင်းၶိူဝ်း လၢတ်ႈတီႈၽူႈတွႆႇႁွၵ်ႈဝႃႈ -“ ဢွင်ႈတီႈၶဝ်သိုဝ်ႉၶၢႆလႅၵ်ႈၶူဝ်းၵုၼ်ႇၵၼ်ၼၼ်ႉ မီးၾၢႆႇလိူမ်ႈလႆႇ ၵႂႃႇပႂ်ႉသိတ်းယႃႈယႃၶႃႈၸိူဝ်ႉမႅင်းပၼ်။
 ႁဵတ်းၸွမ်းၼင်ႇမၢႆမီႈၾၢႆႇပၢႆးယူႇလီတမ်းဝၢင်းဝႆႉၶႃႈဢေႃႈ ”- ဝႃႈၼႆ။
တီႈဝဵင်းလၢင်းၶိူဝ်းၼႆႉ တင်ႈတႄႇၵူတ်ႇထတ်းႁၼ်ၵူၼ်းမီးၸိူဝ်ႉမႅင်းတၢင်းပဵၼ် မိူဝ်ႈဝၼ်းတီႈ 19/7/2021 သေ ၵူၼ်းမိူင်းၵေႃႈ ဢွၼ်ၵၼ်ယူႇႁိူၼ်းၵၵ်းတူဝ်ဝႆႉႁင်းၽႂ်မၼ်း၊ ၵၢတ်ႇလူင်လၢင်းၶိူဝ်းၵေႃႈ ပိၵ်ႉဝႆႉတင်ႈတႄႇၼၼ်ႉမႃးတေႃႇယၢမ်းလဵဝ်။
ၵူၼ်းၵႃႉၼႂ်းဝဵင်းလၢင်းၶိူဝ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ မီးလၢၼ်ႉၶၢႆယႃႈယႃၵူၺ်းဢေႃႈပိုတ်ႇဝႆႉ။
 လိူဝ်ၼၼ်ႉပိၵ်ႉမူတ်းၶႃႈ။
 ၽၵ်းတူၵၢတ်ႇၵေႃႈပိၵ်ႉဝႆႉ။
 ၵၢတ်ႇၽၵ်းၶဵဝ် ဢၼ်ၶၢႆႉၵႂႃႇဝႆႉ တၢင်းၵႂႃႇၵျွင်းၵမထၢၼ်းပုၼ်ႉ ၵေႃႈ ၸင်ႇႁႃမီးၵူၼ်းႁတ်းမႃးၶၢႆၶိုၼ်းဢိတ်းဢွတ်းၵူၺ်း ။
 ပိူၼ်ႈ ၸင်ႇႁႃပၼ်ပိုတ်ႇၶိုၼ်းမိူဝ်ႈဝၼ်းတီႈ 1/8/2021 ၼႆႉၵူၺ်းၶႃႈၼႃႇ ။
 ၼၼ်ႉၵေႃႈလႆႈၶၢႆတေႃႇထိုင်ၵၢင်ဝၼ်းတဵင်ႈၵူၺ်းၶႃႈ။
 ပွၵ်ႉၽႂ်ပွၵ်ႉမၼ်းၵေႃႈမီးၸဝ်ႈၽၵ်းၶဵဝ်ယူႇၶႃႈၼႃႇ။
 မၢင်ၸဝ်ႈၵေႃႈ သိုပ်ႇၽူင်းဢဝ်ၵေႃႈ ပိူၼ်ႈမႃးသူင်ႇပၼ်ထိုင်ႁိူၼ်းဢေႃႈ ဢမ်ႇမႆႈၸႂ်ၶႃႈတႃႇၵူၼ်းၼႂ်းမိူင်းတႄႉ”- ဝႃႈၼႆ။
တွၼ်ႈတႃႇၵူၼ်းၼႂ်းဝဵင်းတႄႉ လွင်ႈသိုဝ်ႉၵိၼ်ယမ်ႉ ဢမ်ႇပေႃးယၢပ်ႇၸႂ်သေတႃႉ တွၼ်ႈတႃႇၵူၼ်းယူႇတၢင်းဝၢၼ်ႈ ၊ သၢပ်ႇဝဵင်းတႄႉ ယၢပ်ႇၽိုတ်ႇၶူဝ်းၶွင်ၵိၼ်ယမ်ႉ။
 မိူၼ်ၼင်ႇတၢင်းဝၼ်းၼမ်ႉဢုၼ်ႇ ဢၼ်မီးတၢင်းဢွၵ်ႇမိူဝ်းမိူင်းပၼ်ႇၼၼ်ႉ  ၵူၼ်းဝၢၼ်ႈႁူမ်ႈၵၼ် Lockdown ပိၵ်ႉဝၢၼ်ႈဝႆႉ၊ ဢမ်ႇပၼ်ၵူၼ်းဝၢၼ်ႈၶဝ်ႈဢွၵ်ႇ ၵႂႃႇမႃးသိုဝ်ႉၶၢႆ၊ ဢမ်ႇပၼ်ၶဝ်ႈဝဵင်း ၊ ၵူၼ်းတိတ်းၸပ်းတၢင်းပဵၼ်ၵေႃႈဢမ်ႇမီး။
 ၵူၺ်းၵႃႈ တွၼ်ႈတႃႇၵူၼ်းႁႃၸဝ်ႉၵိၼ်ၶမ်ႈတႄႉ ၶၢဝ်းLockdown ႁိုင်မႃးၵေႃႈ ယၢပ်ႇၽိုတ်ႇတႃႇၵိၼ်တႃႇယမ်ႉမႃး။
Photo Credit to LKO youth- ၵူၼ်းဝၢၼ်ႈၼမ်ႉဢုၼ်ႇဝဵင်းလၢင်ၶိူဝ်း ပိၵ်ႉၽၵ်းတူဝၢၼ်ႈ ႁၢမ်ႈၵူၼ်းၶဝ်ႈဢွၵ်ႇ ၊ တႃႇႁႄႉၵင်ႈတၢင်းပဵၼ်ၶူဝ်ႊဝိတ်ႉ 19
ၸၢႆးသီႁိူင်း ၵူၼ်းဝၢၼ်ႈၼမ်ႉဢုၼ်ႇလၢတ်ႈတီႈၽူႈတွႆႇႁွၵ်ႈဝႃႈ “ မီးတၢင်းယၢပ်ႇၽိုတ်ႇတႄႉၶႃႈ တီႈဝၢၼ်ႈႁဝ်းၶႃႈၼႆႉ ပဵၼ်တၢင်းၼွၵ်ႈဝဵင်းလႄႈ ၵူၼ်းလူင်ဝၢၼ်ႈၵေႃႈ သင်ႇပိၵ်ႉဝၢၼ်ႈဝႆႉ။
 ၵူဝ်ၵူၼ်းတၢင်ႇတီႈ ၶဝ်ႈမႃး ဢေႃႈ။
 ၵူၼ်းၼႂ်းဝၢၼ်ႈၵေႃႈ ဢမ်ႇလႆႈမိူဝ်းဝဵင်းၶႃႈ။
 ဢၼ် သိုဝ်ႉၵဵပ်းဝႆႉ ၶွင်ၵိၼ် တႃႇၶၢဝ်းတၢင်း 15 20 ဝၼ်းၼႆႉ ၸမ်တေမူတ်းယဝ်ႉ ။
 ယွၼ်ႉႁိုင်မႃးယဝ်ႉလႄႈ တႃႇတေၵိၼ်ယႅမ်ႉ ၵႂႃႇတၢင်းၼႃႈၼႆႉ ပေႃးပဵၼ်ၼႆယူႇတိၵ်းတိုၵ်းၸိုင် တေဢွၼ်ၵၼ် ယၢပ်ႇၽိုတ်ႇလိူဝ်ႁႅင်းတႄႉၶႃႈယဝ်ႉ”- ဝႃႈၼႆ။
ယၢမ်းလဵဝ် ၼႂ်းၸႄႈဝဵင်းလၢင်းၶိူဝ်း မီးၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 140 ၵေႃႉ။
 ၵူၼ်းတၢႆယွၼ်ႉတၢင်းပဵၼ်တႄႉ ပႆႇမီး။
 ၵူၼ်းမိူင်းၽွမ်ႉၵၼ် ၵၵ်းတူဝ် ယူႇႁိူၼ်းႁဵတ်းၸွမ်းၶေႃႈၸီႉသင်ႇပၢႆးယူႇလီလႄႈ ၼႂ်းဝၼ်း 2 ဝၼ်းၼႆႉဢမ်ႇမီးၵူၼ်းတိတ်းၸပ်းတၢင်းပဵၼ်ထႅင်ႈ။
 ဢၼ်တိုၵ်ႉယူတ်းယႃတူဝ်ဝႆႉၵိုတ်း 55 ၵေႃႉၵူၺ်းယဝ်ႉ ။
လိူဝ်ၼၼ်ႉ ယူႇလီၶႅၼ်းၸိုၼ်ႈယဝ်ႉလႄႈ ပွၵ်ႈႁိူၼ်းၶိုၼ်း ၽႂ်မၼ်းယဝ်ႉ။
ဢိင်ၼိူဝ် တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်းၼႆႉသေ ၼႂ်းဝဵင်းၶူဝ်လမ် ၸိုင်ႈတႆးပွတ်းၸၢၼ်း ပိၵ်ႉဢိုတ်း တၢင်းၶဝ်ႈဝဵင်း ဢမ်ႇပၼ်ရူတ်ႉၵႃးၵႂႃႇမႃး ၶဝ်ႈၼႂ်းဝဵင်း ဝႃႈၼႆ။
Photo Credit to Kholum Youth-ၵၢင်ဝဵင်းၶူဝ်လမ်
တႄႇဢဝ်ႁူဝ်လိူၼ်ဢေႃႊၵတ်ႉသ်ၼႆႉမႃး ၾၢႆႇၵႅတ်ႇၵင်ႈတၢင်းပဵၼ်ၶူဝ်ႊဝိတ်ႉ 19 တီႈၵိင်ႇၸႄႈဝဵင်း ၶူဝ်လမ် ၸႄႈဝဵင်းၼမ်ႉ ၸၢင် ၸိုင်ႈတႆးပွတ်းၸၢၼ်း ၸင်ႇပိၵ်ႉဢိုတ်း တၢင်းၶဝ်ႈဝဵင်း ဢမ်ႇပၼ် ရူတ်ႉၵႃးၵႂႃႇမႃး ၼႂ်းဝဵင်း ယွၼ်ႉ ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်း တိတ်းၸပ်းၵၼ်ၼမ်။
ၵူၼ်းႁေႃႈၵႃးလႅင်း ဝဵင်းၶူဝ်လမ် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ရူတ်ႉၵႃး ၸိူဝ်းၼႆႉ ဢမ်ႇလႆႈၶဝ်ႈ တေလႆႈလဵပ်ႈဝဵင်း ၵႂႃႇမႃးဢဝ်။
 ၸဝ်ႈၵႃး ၸိူဝ်းမီးဝႂ်ႁပ်ႉႁွင်း/ ထောက်ခံစာ၊ ၸိူဝ်းသမ်းယႃႁႄႉၵင်ႈယဝ်ႉ ၸိူဝ်းၼႆႉတႄႉ ၶဝ်ႈဝဵင်းၵႂႃႇမႃးလႆႈယူႇၶႃႈ ”- ဝႃႈၼႆ။
ၸဝ်ႈၵႃးၸိူဝ်းၵိၼ်ၸၢင်ႈတေႃႉၶူဝ်း ဢမ်ႇမီးဝႂ်ႁပ်ႉႁွင်း သမ်းယႃႁႄႈၵင်ႈတၢင်းပဵၼ်ၶူဝ်ႊဝိတ်ႉ တႄႉ တိုၼ်းဢမ်ႇလႆႈၶဝ်ႈဝဵင်းလႄႈ ၵူၼ်းၼႂ်းဝဵင်းလႆႈၵႂႃႇႁပ်ႉဢဝ်ၶူဝ်းၸဝ်ႈၵဝ်ႇတၢင်းႁူဝ်ဝဵင်း။
တေႃႇထိုင်မႃး ဝၼ်းတီႈ 5/8/2021 ၼႆႉ ႁွင်ႈၵၢၼ်ၾၢႆႇပၢႆးယူႇလီလႄႈၾၢႆႇလဵင်ႈႁႅင်း ၶွင်ၸုမ်း သိုၵ်းမၢၼ်ႈ(ယိုတ်းဢႃႇၼႃႇ) ပိုၼ်ၽၢဝ်ႇဢွၵ်ႇဝႆႉ ၵူၼ်း တိတ်းၸပ်းၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ၼႂ်းမိူင်းႁူမ်ႈတုမ်ၼႆႉ မီးသၢမ် သႅၼ်ပၢႆ။
 လူင်းႁူင်းယႃယဝ်ႉ သွင်သႅၼ်ပၢႆ လူႉတၢႆ မိုၼ်ႇပၢႆ လႄႈ တိုၵ်ႉ ယူတ်းယႃတူဝ်ဝႆႉ 7 မိုၼ်ႇပၢႆ ။သိုၵ်းၶႄႇၵဝ်ႈၵၢင်ႉ MNDAA ယိုဝ်းၸုမ်းသိုၵ်းမၢၼ်ႈ ဢၼ်တူင်ႉၼိုင် ယူႇၼႂ်းၵိင်ႇၸႄႈဝဵင်းပၢင်ႇသၢႆး (ၵိဝ်ႇ ၵူတ်ႉ) ၸႄႈတွၼ်ႈမူႇၸေႊ 3-4 ဝၼ်းထပ်းၵၼ် ၵူၼ်းမိူင်းၼပ်ႉႁူဝ်ပၢၵ်ႇ လႆႈပၢႆႈမူၵ်းထိူၼ်ႇ ဝႃႈၼႆ။
Photo SS from ZBJ VDO-သိုၵ်းမၢၼ်ႈလႄႈသိုၵ်းၵဝ်ႈၵၢင်ႉ ပိုတ်းယိုဝ်းၵၼ်ႁိမ်းၸမ်ဝၢၼ်ႈၼႂ်းၵိင်ႇၸႄႈဝဵင်း ၵိဝ်ႇၵူတ်ႉပၢင်ႇသၢႆး
မိူဝ်ႈၼႆႉ ဝၼ်းတီႈ 6/8/2021 ယၢမ်းၵၢင်ဝၼ်း 11 မူင်းၶိုင်ႈ သိုၵ်းၶႄႇၵဝ်ႈၵၢင်ႉ လူမ်ႇယိုဝ်း ၶွင်ႇသီႇသိုၵ်းမၢၼ်ႈ၊ သွင်ၾၢႆႇပဵၼ်ပၢင်တိုၵ်းၵၼ် ၼႂ်းဝဵင်းပၢင်ႇသၢႆး ၸႄႈဝဵင်းမူႇၸေႊ ၸိုင်ႈတႆးပွတ်းႁွင်ႇ။
 သိုၵ်းၵဝ်ႈၵၢင်ႉ တႄႇယိုဝ်းသိုၵ်းမၢၼ်ႈ ထုင်ႉၼႆႉမႃး တင်ႈတႄႇ ဝၼ်းတီႈ 2/8/2021 တေႃႇထိုင်ဝၼ်းမိူဝ်ႈၼႆႉ ။
 ယိုဝ်းၵၼ် ဢမ်ႇႁိုင်သေတႃႉ ပၢင်တိုၵ်းပဵၼ် ၵူႈဝၼ်း။
 ယွၼ်ႉပၢင်တိုၵ်းသေ သိုၵ်းမၢၼ်ႈ ပွႆႇမၢၵ်ႇလူင်သႂ်ႇၼႂ်းဝၢၼ်ႈ ႁဵတ်းႁႂ်ႈၵူၼ်းမိူင်းၼပ်ႉႁူဝ် ပၢၵ်ႇလႆႈပၢႆႈမူၵ်းထိူၼ်ႇ။
Photo CJ- သုမ်ႉတႃႇၵူၼ်းပၢႆႈၽေးတေမႃးသွၼ်ႈယူႇသဝ်းတီႈ ၵိဝ်ႇၵူတ်ႉပၢင်ႇသၢႆး
ၵူၼ်း ပၢင်ႇသၢႆး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ“တီႈႁိမ်းပဵၼ်ပၢင်တိုၵ်းၼၼ်ႉ သိုၵ်းမၢၼ်ႈ ၶဝ်မႃးပၵ်းတပ်ႉဝႆႉၸူဝ်ႈၶၢဝ်း။
 သိုၵ်းၶႄႇၵူဝ်းၵၢင်ႉ (ၵဝ်ႈၵၢင်ႉ)ၵႂႃႇၶိုၼ်ႈယိုဝ်း ၵွပ်ႈၼႆလႄႈ ၶွင်ႇ သီႇသိုၵ်းမၢၼ်ႈ ထႅမ်ႁႅင်းသိုၵ်းသေ ၶဝ်ႈၼႂ်းပိုၼ်ႉတီႈ ၵူဝ်းၵၢင်ႉတူင်ႉၼိုင် လႄႈၸင်ႇ လႆႈပဵၼ်ပၢင်တိုၵ်း ၵၼ်” ၵူၼ်းပိုၼ်ႉတီႈပၢင်ႇသၢႆးသိုပ်ႇလၢတ်ႈၼႄၼင်ႇၼႆ။
မိူဝ်ႈဝၼ်းတီႈ 4/8/2021 ပူၼ်ႉမႃးၼႆႉၵေႃႈ ယူႇတီႈၶွင်ႇသီႇသိုၵ်းမၢၼ်ႈ ယိုဝ်းၵွင်ႈၶဝ်ႈၼႂ်းမူႇဝၢၼ်ႈ ၵူၼ်းမိူင်း တီႈ ဝၢၼ်ႈၾၢႆၵွင်း ဢိူင်ႇၽွင်းသႅင် ဝဵင်းပၢင်ႇသၢႆး၊ ႁိူၼ်းယေး ၵူၼ်းဝၢၼ်ႈလႆႈလူႉၵွႆၵႂႃႇ လၢႆလၢႆလင်။
 ၵူၼ်းမိူင်း ၼပ်ႉႁူဝ်ပၢၵ်ႇ ၸိူဝ်းပၢႆႈမူၵ်းထိူၼ်ႇ ယၢပ်ႇၽိုတ်ႇ တႃႇယူႇလွတ်ႈၾူၼ်၊ ယၢပ်ႇၽိုတ်ႇ ယႃႈယႃ၊ သုတ်း၊ ၽႃႈယၢင်လႄႈ ၶဝ်ႈၼမ်ႉတၢင်းၵိၼ်။
 ၸိူဝ်းပၢႆႈၽေးသိုၵ်းၵမ်ႈၼမ် ပဵၼ်ၵူၼ်းထဝ်ႈ၊ ၼၢင်းယိင်း လႄႈ လုၵ်ႈဢွၼ်ႇ။ၶွင်ႇသီႇသိုၵ်းမၢၼ်ႈ သမ်းၶဵမ်ႁႄႉၵင်ႈတၢင်းပဵၼ်ၶူဝ်ႊဝိတ်ႉပၼ်ၵူၼ်းမိူင်းၵဵင်းတုင် ၵမ်းၼႆႉ သမ်းယဝ်ႉၵႂႃႇ 5 ႁဵင်ပၢႆ ဢၼ်တေသမ်းထႅင်ႈၼႂ်းဝၼ်း 2 ဝၼ်းၼႆႉသမ်ႉမီး ႁဵင်ပၢႆ ၊ ၵူၼ်းပဵၼ်ၶူဝ်ႊဝိတ်ႉ ပုင်ႈၶိုၼ်ႈၵူႈဝၼ်း ။
ၵၢတ်ႇၵဵင်းတုင်
မိူဝ်ႈဝႃး ဝၼ်းတီႈ 5/8/2021 ၼႂ်းဝၼ်းလဵဝ်ၵူၺ်း ၼႂ်းၸႄႈဝဵင်းၵဵင်းတုင် ၸိုင်ႈတႆး ပွတ်းဢွၵ်ႇၶူင်း ၵူတ်ႇထတ်းႁၼ် ၵူၼ်း တိတ်းၸပ်း ၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ၼႆႉ မီးၵႂႃႇထိုင် 25 ၵေႃႉ ၊ ၼႂ်းၶၢဝ်းတၢင်း 1 လိူၼ်ၵူၼ်းၸပ်းတၢင်း ပဵၼ်ၶူဝ်ႊဝိတ်ႉ တီႈဝဵင်းၵဵင်းတုင် မီး 300 ၵေႃႉ လူႉတၢႆယွၼ်ႉတၢင်းပဵၼ်မီး 2 ၵေႃႉ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ၾၢႆႇပၢႆးယူႇလီၶဝ်သမ်ႉ ၸႅတ်ႈပၼ်လႆႈ ၼိုင်ႈဝၼ်းလႂ် ၵူၼ်း 100 ပၢႆၵူၺ်း။
 မိူဝ်ႈဝႃးဝၼ်းလဵဝ်ၵူၺ်း ၵူၼ်းၸပ်းတၢင်းပဵၼ် မီးထိုင် 25 ၵေႃႉ ။
 ပေႃးထတ်းထႅင်ႈၵေႃႈ ယင်းတေႁၼ်ထႅင်ႈလူးၵွၼ်ႇ။
 ၽတ်ႉၽဵင်ႇၼႆႉၸပ်းယူႇဝၼ်း 10 ၵေႃႉ 20 ၵေႃႉ ၶႃႈဢေႃႈၼႆႉ”- ဝႃႈၼႆ။
ၶူဝ်ႊဝိတ်ႉလၢမ်းမႃးပွၵ်ႈၼႆႉ ၵူၼ်းမိူင်းၵဵင်းတုင် ၵမ်ႈၼမ် ဢွၼ်ၵၼ် ၵၵ်းတူဝ် Stay at Home တႃႇႁႄႉၵင်ႈတၢင်းပဵၼ်။
 ၵၢတ်ႇလူင်ၵဵင်းတုင် ဢမ်ႇပိၵ်ႉဝႆႉသေတႃႉ ဢမ်ႇမီးၵူၼ်းမႃးသိုဝ်ႉၶၢႆ။
တင်ႈဢဝ် ဝၼ်းတီႈ 30/7/2021 မႃးတေႃႇထိုင် ဝၼ်းတီႈ 3/8/2021 ၾၢႆႇပၢႆးယူႇလီ လႆႈသမ်းၶဵမ် ယႃႈယႃႁႄႉၵင်ႈ တၢင်းပဵၼ် ၶူဝ်ႊဝိတ်ႉပၼ်ၵူၼ်းမိူင်းၵဵင်းတုင် 5,600 ပၢႆ ။
 ဢၼ်သမ်းၶဵမ်ယဝ်ႉဢၼ်ၵဝ်ႇလႄႈဢၼ်မႂ်ႇတင်းမူၼ်းမီး မိုၼ်ႇပၢႆယဝ်ႉ လႆႈႁူႉၼင်ႇၼႆ။
“ တီႈၵဵင်းတုင်ၼႆႉ သမ်းယႃႈယႃႁႄႉၵင်ႈယဝ်ႉ ပွၵ်ႈၼႆႉ 5,618 ၵေႃႉ ၊ ၶိုင်ဝႆႉတေသမ်းပၼ်ထႅင်ႈသမ်ႉ 1,460 ၵေႃႉ။
 တင်းမူတ်းတေပဵၼ် 7000 ပၢႆ။
 ၶဝ်ဝႃႈတေလူင်းသမ်းပၼ်ၼႂ်းပွၵ်ႉၼႂ်းၵိဝ်ႇ ယႃႇႁႂ်ႈလႆႈပဵၼ်ၵူၼ်းၶွၼ်ႈၵၼ်”- ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵဵင်းတုင် သိုပ်ႇလၢတ်ႈၼႄၼင်ႇၼႆ။
မိူဝ်ႈသိုၵ်းမၢၼ်ႈ ပႆႇယိုတ်းဢႃႇၼႃႇ ၊ ပၢၼ်လူင်ပွင်ၸိုင်ႈၼူၵ်ႉယုင်းၼၼ်ႉ ၵူၼ်းမိူင်းလႆႈႁပ်ႉသမ်းၶဵမ်ယႃႈယႃႁႄႉၵင်ႈ ၶူဝ်ႊဝိတ်ႉယဝ်ႉပွၵ်ႈၼိုင်ႈ မိူဝ်ႈၼၼ်ႉလႆႈသမ်း 5,000 ၵေႃႉ။
 ပေႃးႁူမ်ႈၵၼ်ဢၼ်သမ်းယဝ်ႉတင်းမူတ်းတိုၵ်ႉမီး 13,000 ပၢႆ ၵူၺ်း ၽူႈတူင်ႉၼိုင်တူင်ႇဝူင်းၵူၼ်းၵဵင်းတုင်လၢတ်ႈၼင်ႇၼႆ။ဝဵင်းၵဵင်းတွင်း ၸိုင်ႈတႆးပွတ်းၸၢၼ်း မီးၵူၼ်းလူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 တင်းမူတ်းမီး 3 ၵေႃႉယဝ်ႉ ဝႃႈၼႆ။
ၼမ်ႉတူၵ်းတၢတ်ႇၵဵင်းတွင်း
မိူဝ်ႈဝႃး ဝၼ်းတီႈ 5/8/2021 ၵူၼ်းမိူင်းၼႂ်းဝဵင်းၵဵင်းတွင်း ၸႄႈဝဵင်းမိူင်းၼၢႆး ၸႄႈတွၼ်ႈလၢင်းၶိူဝ်း ၸိုင်ႈတႆးပွတ်းၸၢၼ်း လူႉတၢႆလူၺ်ႈယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉ ထႅင်ႈ 2 ၵေႃႉ ယၢမ်းလဵဝ် ႁူမ်ႈၵၼ် တင်းမူတ်းမီးၵႂႃႇ 3 ၵေႃႉ ၼႆယဝ်ႉ။
ၼၢင်းသီၼူၼ်း မေႃယႃလုမ်းလႃး ၵူၼ်းပဵၼ် တီႈႁူင်းယႃလူင် ၸႄႈဝဵင်းမိူင်ပၼ်ႇ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ တီႈၵဵင်းတွင်း မိူဝ်ႈဝႃး လူႉတၢႆထႅင်ႈ 2 ၵေႃႉ၊ မိူဝ်ႈပူၼ်ႉ မႃးၼၼ်ႉလူႉတၢႆ ၵေႃႉၼိုင်ႈသေ ယၢမ်းလဵဝ် ႁူမ်ႈၵၼ် တင်းမူတ်းမီး 3 ၵေႃႉ ယဝ်ႉ။
 ၵူၼ်းပဵၼ် တင်းမူတ်းတေမီးယူႇ 59 ၵေႃႉၶႃႈ တီႈၵဵင်းတွင်း”- ဝႃႈၼႆ။
ဝဵင်းၵဵင်းတွင်းၼႆႉမီးၾၢႆႇႁွင်ႇဝဵင်းလၢင်းၶိူဝ်း ၊မီးၸဵင်ႇႁွင်ႇဝၼ်းဢွၵ်ႇဝဵင်းမိူင်းၼၢႆး၊ ယူႇသဝ်းၸွမ်းသိင်ႇဝႅတ်ႉလွမ်ႉ ၼမ်ႉလိၼ်ႁိၼ်ၽႃလိုၵ်ႉ၊ ၵူၺ်းၵႃႈ မီးၼမ်ႉတူၵ်းတၢတ်ႇယႂ်ႇၵိုၵ်းပိုၼ်း၊ သိုၵ်းမၢၼ်ႈဢဝ်ၸႂ်ႉႁဵတ်းႁူင်းၸၢၵ်ႈၾႆးၾႃႉသေ ၶိုင်ႈပၢႆပၢႆ သူင်ႇၸူး တိူင်းသိုၵ်း ယလၶ ၶူဝ်လမ်လႄႈ တိူင်းသိုၵ်း ယပၶ တူၼ်ႈတီး။
 ဢၼ်ၵိုတ်းလိူဝ်သမ်ႉ ၸၢႆႇၾႆးၾႃႉပၼ်ၼႂ်းၸိုင်ႈတႆးပွတ်းၸၢၼ်းလၢႆလၢႆဝဵင်း။
ၼႂ်းၸႄႈဝဵင်းမိူင်းၼၢႆးၵေႃႈ မီးၵူၼ်းလူႉတၢႆ ယွၼ်ႉတၢင်းပဵၼ် ၶူဝ်ႊဝိတ်ႉ 19 ၼႆႉ ၵေႃႉၼိုင်ႈၼင်ႇၵဝ်ႇ ။
“တီႈမိူင်းၼၢႆးတႄႉ မီးၵူၼ်းလူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉ ၵေႃႉၼိုင်ႈ တီႈမွၵ်ႇမႆႇၵေႃႈမီးၶႃႈဢေႃႈ ၵူၺ်းၵႃႈ မီး လၢႆၵေႃႉတႄႉ ပႆႇလႆႈႁူႉ၊ မိူင်းပၼ်ႇ တင်း လၢင်းၶိူဝ်းတႄႉ ဢမ်ႇမီးၵူၼ်းတၢႆၶႃႈ၊ တီႈမိူင်းပၼ်ႇတႄႉ ၵူၼ်းပဵၼ်လႆႈ ၶႂၢင်ႉလူင်း ႁူင်းယႃၵၼ် မူတ်းယဝ်ႉ”- ၼၢင်းသီၼူၼ်း မေႃလုမ်းလႃး ၵူၼ်းပဵၼ် သိုပ်ႇလၢတ်ႈ ၼင်ႇ ၼႆ။
တေႃႇထိုင် မိူဝ်ႈဝႃး ဝၼ်းတီႈ 5/8/2021 ၼႆႉ ၼႂ်းၸႄႈတွၼ်ႈလၢင်းၶိူဝ်း မီးၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် ၶူဝ်ႊဝိတ်ႉ 19 တင်းမူတ်းမီး 310 ၵေႃႉ ယဝ်ႉ ။
ၼႂ်းၼၼ်ႉ ၼႂ်းဝဵင်းလၢင်းၶိူဝ်းမီး 140 ၵေႃႉ၊ ၵဵင်းတွင်း 59 ၵေႃႉ၊ မိူင်းၼၢႆး 61 ၵေႃႉ၊ မိူင်းပၼ်ႇ 16 ၵေႃႉလႄႈ မွၵ်ႇမႆႇ 43 ၵေႃႉ ။မိူင်းတႆးပွတ်းႁွင်ႇ ၼႂ်းၸႄႈဝဵင်းလႃႈသဵဝ်ႈ တၢင်းထုင်ႉမိူင်းယေႃၼၼ်ႉ ၵူၼ်းမိူင်းဢွၼ်ၵၼ်ႁႅၼ်းၶူဝ်းပၢႆႈ ၵူဝ်လႆႈသမ်း ယႃႈယႃ ႁႄႈၵင်ႈတၢင်းပဵၼ်ၶူဝ်ႊဝိတ်ႉ 19 ။
Photo Mongyaw- ၼႂ်းဝၢၼ်ႈတီႈၼိုင်ႈ တီႈမိူင်းယေႃ
မိူဝ်ႈႁၢင်လိူၼ်ၵျုၼ်ႊလၢႆႊ 2021 ပူၼ်ႉမႃးၼႆႉ ၵူၼ်းမိူင်း ထုင်ႉမိူင်းယေႃ ၸႄႈဝဵင်းလႃႈသဵဝ်ႈ ၸိုင်ႈတႆး ပွတ်းႁွင်ႇ ဢွၼ်ၵၼ် တိုၼ်ႇသၢၼ်ႈမႆႈၸႂ် ၵူဝ်လႆႈသမ်းယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ၵွပ်ႈလႆႈငိၼ်းၶၢဝ်ႇပွမ်/ ၶၢဝ်ႇၽၢင်း လိုဝ်းၵၼ် ဢွၵ်ႇမႃးဝႃႈ “ပေႃးသမ်းယႃႈယႃႁႄႉၵင်ႈၶူဝ်းဝိတ်ႉယဝ်ႉတၢႆ” ၼႆလႄႈ ဢွၼ်ၵၼ်ႁႅၼ်းၶူဝ်းပၢႆႈ မူၵ်းၸွမ်းၼႂ်းႁႆႈ ၼႂ်းၼႃး။
ၽူႈတူင်ႉၼိုင်တူင်ႇဝူင်းၵူၼ်း ထုင်းမိူင်းယေႃ လၢတ်ႈတီႈၽူႈတွႆႇႁွၵ်ႈဝႃႈ “မီးၶၢဝ်ႇဝႃႈ ဢမ်ႇသမ်းဢမ်ႇလႆႈ ၶဝ်ဢဝ်ၵွင်ႈ ၸမ်ႈသေ တဵၵ်းၸႂ်ႉသမ်း။
 ပေႃးသမ်းၵေႃႈတၢႆၼႆႉဝႃႇ ၶၢဝ်ႇ ပွမ်/ ၽၢင်း လိုဝ်းၵၼ်ပေႃၸွတ်ႇ။
 လီၶႂ်ႈၶူဝ်ႁႃႉ လီၸႂ်လမ်ႁႃႉ ပေႃးဢမ်ႇၸၢင်ႈဝႃႈၸိူင်ႉ ႁိုဝ်ယဝ်ႉ။
 ၼႆႉ ၵူဝ်သေ ဢွၼ်ၵၼ်တိုၼ်ႇသၢၼ်ႈ ႁႅၼ်းၶူဝ်းပၢႆႈယူႇၸွမ်း ႁႆႈၸွမ်းၼႃး။
 ဢမ်ႇ ႁတ်းမႃးႁိူၼ်း ”&#8211; ဝႃႈၼႆ။
ဝၼ်းတီႈ 29/7/2021 ၼႆႉ ၸုမ်းသိုၵ်းမၢၼ်ႈ ဢဝ်ႁိူဝ်းမိၼ်သိုၵ်းသေ တၢင်ႇယႃႈယႃႁႄႉၵင်ႈၶူဝ်းဝိတ်ႉ 19 ဢၼ် မိူင်းၶႄႇ ၸွႆႈထႅမ်မႃး ၼၼ်ႉ ဢဝ်မႃးထိုင်လႃႈသဵဝ်ႈသေ ၸႅၵ်ႇပၼ်မိူင်းတႆး ပွတ်းႁွင်ႇၵူႈဝဵင်းဝဵင်း။
 တီႈဝဵင်းၼမ်ႉၶမ်း လႆႈ 900 မူၵ်ႇ တႃႇၵူၼ်း 900 ၵေႃႉ။
ၸၢႆးယီႈလူင်ၶမ်း ဝဵင်းၼမ်ႉၶမ်းလၢတ်ႈ လၢတ်ႈတီႈၽူႈတွႆႇႁွၵ်ႈ “တီႈၼမ်ႉၶမ်းႁဝ်းၶႃႈၼႆႉ ၵူၼ်းပဵၼ် ၵူၼ်းၸပ်းၼႆႉ ၼမ်ၼႃႇ၊ ၵူၼ်းတၢႆၵေႃႈမိူဝ်ႈဝၼ်းတီႈ 2 ၼၼ်ႉၵူၺ်း တၢႆ 11 ၵေႃႉ။
 ၵူၼ်းမိူင်းၼႆႉ ၽႂ်ၵေႃႈၶႂ်ႈသမ်းဢေႃႈ။
 ၶႃႈၵေႃႈ ႁၼ်ထိုင်ဝႃႈ လီသမ်းယူႇ။
 မၼ်းပဵၼ်တိုဝ်ႉတၢင်း ဢမ်ႇလီပၼ်လုတ်ႇ။
 ပေႃးပဵၼ်မႃး မၼ်းယႃယၢပ်ႇ” ဝႃႈၼႆ။
လူင်ပွင်ၸိုင်ႈမိူင်းၶႄႇ သူင်ႇယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ပၼ်ၸုမ်းသိုၵ်းမၢၼ်ႈ ၵူၺ်းဢမ်ႇၵႃး သူင်ႇ ၸွႆႈထႅမ်ပၼ်ပႃး ၸုမ်းဢူၺ်းလီသိုၵ်းပွတ်းႁွင်ႇ။
 ၼႂ်းၼၼ်ႉ တပ်ႉသိုၵ်းၸိုင်ႈတႆး SSPP/SSA ၵေႃႈလႆႈႁပ်ႉ။
“မၼ်းပဵၼ်ယႃႈယႃမိူင်းၶႄႇ ပေႃးသမ်းဝႃႈတၢႆၼႆလႄႈ ႁဝ်းၶႃႈၵူဝ်ၶႃႈဢေႃႈ။
 တီႈၵဵင်းလိူၼ်ႁဝ်းၶႃႈၼႆႉ မီးၵူၼ်း ၵႂႃႇ သမ်း 6 ၵေႃႉၵူၺ်းၶႃႈယိုင်” ၼႆ ၵူၼ်းၵဵင်းလိူၼ် ၸႄႈဝဵင်းၵေးသီး ၵေႃႉၼိုင်ႈလၢတ်ႈၼႄ ၼင်ႇၼႆ။
ၵဵဝ်ႇၵပ်းလွင်ႈၼႆႉ ၼၢင်းမေႃယႃ ဢမ်ႇၶႂ်ႈဢွၵ်ႇၸိုဝ်ႈၵေႃႉၼိုင်ႈဝႃႈ သမ်းၶႅၼ်းလိူဝ်ဢမ်ႇသမ်း၊ ပေႃးဢမ်ႇသမ်းသေ ၸပ်းမႃး ၵူဝ်ယႃယၢပ်ႇ၊ ယၢမ်းလဵဝ်ၵူၼ်းပဵၼ်ၼမ် ဝဵင်းလႆၵေႃႈ လူဝ်ႇလူမ်းဢွၵ်ႇသီႊၵျိၼ်ႊ ၸွႆႈၵူၼ်းပဵၼ်ထူၺ်ႈၸႂ် ၵူႈဝဵင်းဝဵင်း ဝႃႈၼႆ။
တၢင်းပဵၼ်ၶူဝ်းဝိတ်ႉ 19 ၽႄႈလၢမ်းၵမ်းၼႆႉ ၼႂ်းမိူင်းတႆး မီးၵူၼ်းၸပ်း မိုၼ်ႇပၢႆ တၢႆ ၼပ်ႉႁူဝ်ပၢၵ်ႇ ၊ ဢၼ်ပဵၼ်ၵေႃႈ ၼမ်လိူဝ်မႃးၵူႈဝၼ်းၵေႃႈ မီးၵႂႃႇၵူႈဝဵင်းဝဵင်း။ၵူၼ်းမိူင်းႁူမ်ႈတုမ်မၢၼ်ႈ ၸိူဝ်းၵႂႃႇႁဵတ်းၵၢၼ် တၢင်းမိူင်းၶႄႇ ၸိူဝ်းၼၼ်ႉ ၶူဝ်ႊဝိတ်ႉၽႄႈ လႄႈ ဢမ်ႇမီးၵၢၼ်ႁဵတ်း၊ ယၢပ်ႇၽိုတ်ႇငိုၼ်းတွင်းလႄႈ ဢွၼ်ၵၼ် ပွၵ်ႈၶဝ်ႈမႃး တၢင်းဝဵင်းမူႇၸေႊ ၶိုၼ်း ႁူဝ်ၵူၼ်း ဢမ်ႇယွမ်း 2,500 ၵေႃႉ  ။
Photo CJ-ၶူဝ်းၶွင်ရူတ်ႉၶိူင်ႈ ႁႅင်းၵၢၼ်ပွၵ်ႈၶဝ်ႈမႃးတၢင်း မူႇၸေႊ 
တႄႇဢဝ် ဝၼ်းတီႈ 26/7/2021 မႃးတေႃႇထိုင် ဝၼ်းတီႈ 5/8/2021 ၼႆႉ ႁႅင်းၵၢၼ် မိူင်းႁူမ်ႈတုမ် ၸိူဝ်းၵႂႃႇႁဵတ်းၵၢၼ် တၢင်းမိူင်းမၢဝ်း၊ ၸေႊၵဝ်ႇ ၊ မိူင်းၶွၼ်၊ ဝၼ်းတဵင်ႈ ၸိူဝ်းၼႆႉ ဢမ်ႇမီးငၢၼ်ႁဵတ်း ယၢပ်ႇၽိုတ်ႇတႃႇငိုၼ်းတွင်း လႄႈ ၶၢႆၶူဝ်းၶၢႆလဵင်း ဢၼ်မီးဝႆႉသေ ဢွၼ်ႇၵၼ်ပွၵ်ႈမိူင်းၶိုၼ်း။
 ၶၢဝ်းတၢင်း 9 မိုဝ်ႉ 10 ဝၼ်းၼႆႉၵူၺ်း ပွၵ်ႈမႃးၶိုၼ်း ဢမ်ႇယွမ်း 2,500 ၵေႃႉ ။
ၸဝ်ႈၵႃး မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ယၢမ်းလဵဝ် ႁႅင်းၵၢၼ် ပွၵ်ႈၶဝ်ႈမႃးၼႆႉ တီႈၽၵ်းတူလူင် (ရွှေ နန်းတော်) ၼိုင်ႈဝၼ်း တေပွၵ်ႈၶဝ်ႈမႃး 300 400 ၵေႃႉၼႆႉ။
 ဢၼ်ၶဝ်ႈပဵၼ်တၢင်းၵၢၼ်။
 ႁႅင်းၵၢၼ် မၢင်ၵေႃႉ ဢၼ်ပွၵ်ႈ ၶဝ်ႈမႃးၼႆႉ ယွၼ်ႉတၢင်းပဵၼ်ၶူဝ်ႊဝိတ်ႉ 19 သေ ၵၢၼ်ငၢၼ်းလႆႈၵိုတ်းယၢင်ႉပိၵ်ႉဢိုတ်းဝႆႉလႄႈ လႆႈပွၵ်ႈၶဝ်ႈမႃး”- ဝႃႈၼႆ။
ၶူဝ်ႊဝိတ်ႉၽႄႈၶိုၼ်းၵမ်းၼႆႉ ၸိူင်ႉၼင်ႇ ၵူၼ်းမိူင်းမၢၼ်ႈၸပ်းၽႄႈ လူႉယႂ်ႇတၢႆၼမ်ၼၼ်ႉ တၢင်းမိူင်းၶႄႇ ၵေႃႈမီးၵူၼ်း ၽႄႈၸပ်း ၼႂ်းမိူင်းၶႄႇ လၢႆလၢႆဝဵင်းၵေႃႈ ပိၵ်ႉႁပ်းမိူင်းသေ ၵၵ်းတူဝ်ယူႇႁိူၼ်း ဢမ်ႇပၼ်ၵူၼ်းၼႂ်းဢွၵ်ႇ ဢမ်ႇပၼ် ၵူၼ်းၼွၵ်ႈၶဝ်ႈ ၸိူဝ်းၼႆႉ လႄႈ ႁဵတ်းႁႂ်ႈႁႅင်းၵၢၼ် ဢမ်ႇမီးၵၢၼ်ႁဵတ်း။
ႁႅင်းၵၢၼ် ဢၼ်လုၵ်ႉတၢင်းမိူင်းၶႄႇ ပွၵ်ႈၶဝ်ႈမႃးၼၼ်ႉ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“ႁႅင်းၵၢၼ် ဢၼ်ပွၵ်ႈ ၶဝ်ႈမႃး ၵမ်ႈၼမ် ဢမ်ႇမီးငိုၼ်းၵၼ်ၶႃႈ။
 ဢၼ်မီးဝႆႉ ၶူဝ်းၶွင်တၢင်းမိူင်းၶႄႇၼၼ်ႉၵေႃႈ ၶၢႆသေ ဢွၼ်ၵၼ်ဢွၵ်ႇမႃး ၶႃႈဢေႃႈ။
 ၽိူဝ်ႇ ဝႃႈ ႁွတ်ႈၽႅဝ်တီႈၼႆႈၵေႃႈ လႆႈပၼ်ထႅင်ႈတီႈၽူႈမီးပုၼ်ႈၽွၼ်း ၵႃႈၸရိတ်ႈၵႃး တေပွၵ်ႈမိူဝ်ႈႁိူၼ်း ၸိူဝ်းၼႆႉထႅင်ႈ၊ ယၢပ်ႇယူႇလၢႆလွင်ႈၶႃႈ”- ဝႃႈ ၼႆ။
ၵူၼ်းၸပ်းၶူဝ်းဝိတ်ႉ ၼႂ်းမိူင်းမၢၼ်ႈ ယၢမ်းလဵဝ် (ဢိင်ၶေႃႈမုလ်းၶူဝ်ႊဝိတ်ႉလုမ်ႈၾႃႉ) မီး 315118 ၵေႃႉ တၢႆ 10695 ၵေႃႉ၊ မိူင်းထႆး ၸပ်း 672385 ၵေႃႉ၊ မိူင်းၶႄႇ ၸပ်း 93289 ၵေႃႉ၊ မိူင်းဢမေႊရီၵၼ် ၸပ်း 36 လၢၼ်ႉပၢႆ ဢၼ်တၢႆ ၼမ်လိူဝ်ပိူၼ်ႈတေႉ ပဵၼ်မိူင်းၵြႃးဢိၼ်းတီးယႃး။ၵူၼ်းမိူင်းၵဵင်းတုင် သမ်းယႃႁႄႉၵင်ႈၶူဝ်ႊဝိတ်ႉယဝ်ႉ ဢမ်ႇပေႃးသႂ်ႇၸႂ်လွင်ႈၵၵ်းတူဝ် ႁဵတ်းႁႂ်ႈၵူၼ်းၸိူဝ်းပႆႇလႆႈသမ်းၼၼ်ႉ ပဵၼ်လွင်ႈမႆႈၸႂ်ၵူဝ်ဢမ်ႇၸၢင်ႈႁႄႉတၢင်းပဵၼ်လႆႈ၊ ယၢမ်းလဵဝ်ၵူၼ်းတိတ်းၸပ်းတၢင်းပဵၼ်မီး 260 ယဝ်ႉ ။
ဝဵင်းၵဵင်းတုင် ၵူၼ်းၸပ်းၶူဝ်ႊဝိတ်ႉၼမ်  ၾၢင်ႉၵၼ်ယူႇသဝ်းၵႂႃႇမႃး
တႄႇဢဝ် ႁၢင်လိူၼ်ၵျုၼ်ႊမႃး တေႃႇထိုင် ဝၼ်းတီႈ 4/8/2021 ၼႆႉ ၼႂ်းၸႄႈဝဵင်းၵဵင်းတုင် ၸိုင်ႈတႆး ပွတ်းဢွၵ်ႇၶူင်း ၵူတ်ႇ ထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တင်းမူတ်းမီးၵႂႃႇယဝ်ႉ 260 ပၢႆ၊ လူႉတၢႆ 2 ၵေႃႉ၊ လူင်းႁူင်းယႃ 118 ၵေႃႉလႄႈ တိုၵ်ႉယူတ်းယႃ 149 ၵေႃႉ ။
 တိုၵ်ႉၼမ်ၶိုၼ်ႈမႃးၵူႈဝၼ်း။
ၽူႈတူင်ႉၼိုင်ၼႂ်းတူင်ႇဝူင်းၵူၼ်း ၵေႃႉၼိုင်ႈ ၸႄႈဝဵင်းၵဵင်းတုင် လၢတ်ႈတီႈၽူႈတွႆႇႁွၵ်ႈဝႃႈ “ တီႈၵဵင်းတုင်ၼႆႉ ၵူတ်ႇထတ်း ႁၼ် ၵူၼ်းတိတ်းၸပ်းၸိူဝ်ႉမႅင်းၼႆႉ ၽိူမ်ႉၶိုၼ်ႈမႃးၵူႈဝၼ်းၶႃႈဢေႃႈ။
 မၢင်ၸိူဝ်း ဢၼ်သမ်းယႃဝႆႉၼၼ်ႉ ထၢင်ႇဝႃႈ သမ်း ယဝ်ႉ တေႁႄႉၵင်ႈလႆႈယဝ်ႉၼႆလႄႈ ယူႇမဝ်မၢင်ၵေႃႈမီးၼမ်။
 ဢၼ်ၼႆႉ ၼႄးတၢင်းၽိတ်း ၶဝ်ၵေႃႈ ဢမ်ႇလႆႈ။
 ၵွပ်ႈဝႃႈ လူင်ပွင်ၸိုင်ႈၵေႃႈ ဢမ်ႇပၼ်တၢင်းႁူႉ ဝၢႆးသေသမ်းယဝ်ႉ တေလႆႈယူႇၸိူင်ႉႁိုဝ်။
 သမ်းပၼ်ယဝ်ႉၵေႃႈ မိူၼ်ဝႃႈ လူင်ပွင် ၸိုင်ႈ ႁဵတ်းၸွမ်းၼင်ႇ ပုၼ်ႈၽွၼ်း/ တႃႈဝုၼ်ႇၶဝ်ၼၼ်ႉၵူၺ်း ႁဝ်းတႄႉ ႁၼ်ဝႆႉၸိူင်ႉၼင်ႇၼႆ”- ဝႃႈၼႆ။
ၽွင်းသိုၵ်းမၢၼ်ႈယိုတ်းမိူင်းမႃးၼႆႉ ၵူႈၸႄႈဝဵင်းၼႂ်းၸိုင်ႈတႆးပႃးၸဵမ်ဝဵင်းၵဵင်းတုင် လွင်ႈၵႅတ်ႇၶႄႁႄႉၵင်ႈတၢင်းပဵၼ်ၶူဝ်ႊဝိတ်ႉၼႆႉ သိုၵ်းမၢၼ်ႈဢမ်ႇတူၺ်းထိုင်လႆႈတူဝ်ႈထိုင်၊ ဢမ်ႇသႂ်ႇၸႂ်ၶိုင်ပၼ်လႆႈၵုမ်ႇထူၼ်ႈ။
 ယူႇတီႈၸုမ်းၸွႆႈထႅမ်တူင်ႇဝူင်းၵူၼ်း ၸုမ်းပရႁိတ ၼႂ်းပိုၼ်ႉတီႈ လႄႈ ၾၢႆႇပၢႆးယူႇလီၵူၺ်းလႆႈၶိုင်ပွင်ယူတ်းယႃလုမ်းလႃးၵၼ်ၵႂႃႇ ၼင်ႇၵႃႈပွင်ပဵၼ်လႆႈ။
ၵွပ်ႈၼႆလွင်ႈၶဵင်ႈၶႅင် လွင်ႈသေႃႇသူၼ်းႁႂ်ႈၾၢင်ႉယူႇၾၢင်ႉၵိၼ်ၵေႃႈဢမ်ႇပေႃးမီး၊ ၸဝ်ႈတႃႇၼ ဢၼ်လူင်းၵမ်ႉၸွႆႈထိုင်ပိုၼ်ႉတီႈၵေႃႈဢမ်ႇမီးမိူၼ်ပီၵၢႆ။
 ၵူၼ်းမိူင်းလႆႈတေႃႇသူႈဢဝ်ႁင်းၽႂ်မၼ်းၵူၺ်း ၵူၼ်းၼုမ်ႇၸွႆႈထႅမ်ၼႂ်းတူင်ႇဝူင်းၵူၼ်းၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈ မိူဝ်ႈၼႂ်းဝူင်ႈပူၼ်ႉမႃးၼႆႉ။
“မိူဝ်ႈသိုၵ်းပႆႇယိုတ်းမိူင်းၼၼ်ႉ ၵႆႉၵႆႉလႆႈႁၼ် ၾၢႆႇပၢႆးယူႇလီၶဝ် ပေႃးဝၢႆးဝၼ်းမႃးၼႆ ၶဝ်ဢဝ်ၵႃးသေ လေႇသေႃႇ ၸွမ်းၸွၵ်ႉ ၸွမ်းၵိဝ်ႇ သေႃႇၾၢႆႇတႆး၊ ၾၢႆႇလႃးႁူႇ၊ ၾၢႆႇဢႃးၶႃႈ၊ ၾၢႆႇမၢၼ်ႈ ၸႃႉၵႂႃႇၸိူဝ်းၼႆႉ။
 ၵႆႉလႆႈႁၼ် လႆႈငိၼ်း လွင်ႈသေႃႇသူၼ်း ပၼ်ပၢႆးယူႇလီလႄႈတႃႇႁႄႉၵင်ႈယေႃးၵႃႇၼႆႉ။
 ယၢမ်းလဵဝ်ၼႆႉ ဢမ်ႇလႆႈႁၼ် ပၢႆးယူႇလီၶဝ်သေႃႇၸွမ်းပွၵ်ႉၸွမ်းၵိဝ်ႇယဝ်ႉ ဝႃႈလႃးၵေႃႈ ၶဝ်ဢမ်ႇမီးငိုၼ်းပတ်ႉၸႅတ်ႉႁိုဝ်ဢမ်ႇႁူႉ”- ၸုမ်းၸွႆႈထႅမ်တူင်ႇဝူင်းၵူၼ်းတီႈၵဵင်းတုင် ၼၼ်ႉလၢတ်ႈထႅင်ႈၼင်ႇၼႆ။
မိူဝ်ႈဝႃး ဝၼ်းတီႈ 4/8/2021 ၼႂ်းဝၼ်းလဵဝ်ၵူၺ်း ၼႂ်းၸႄႈဝဵင်းၵဵင်းတုင် ၵူတ်ႇထတ်း ထူပ်းႁၼ်ၵူၼ်းတိတ်းၸပ်း ၸိူဝ်ႉမႅင်း ၶူဝ်ႊဝိတ်ႉ 19 17 ၵေႃႉ ။
ၵူၼ်းၼုမ်ႇ ၼႂ်းပိုၼ်ႉတီႈ ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တၢင်းပဵၼ်ၶူဝ်ႊဝိတ်ႉ ဢၼ်ၽႄႈလၢမ်း ပွၵ်ႈထူၼ်ႈသၢမ်ၼႆႉ ၸပ်းၵၼ်ငၢႆႈ လိူဝ်ၵႃႈပူၼ်ႉမႃးၼၼ်ႉတႄႉတႄႉ ယွၼ်ႉၼၼ် ယႃႇဝႆႉမဝ်မၢင်ၵၼ် လႃးလႃး ႁႂ်ႈမေႃယူႇသၢင်ႈၵိၼ်သဝ်းၵႂႃႇၸွမ်းၼင်ႇ လၢႆးႁႄႉၵင်ႈၽဵၼ်ႈၽဵၼ်ႈ ၾၢင်ႉသတိ ၵၼ်ႁႅင်းႁႅင်းသေၵမ်း”- ဝႃႈၼႆ။သိုၵ်းမၢၼ်ႈၶီႇမႃးၸွမ်းၵႃးၵူၼ်းမိူင်း သွင်လမ်း ၼႂ်းၸႄႈဝဵင်းလႃႈသဵဝ်ႈ မႃးယဵပ်ႇၺႃးမၢၵ်ႇၵၢင်တၢင်း ၼႂ်းၵႄႈမိူင်းၵႅတ်ႈ လႄႈ မိူင်းယေႃ ၸၢၵ်ႇမၢၵ်ႇတိူဝ်ႉသႂ်ႇၵႃး ၵူၼ်းမိူင်းၵေႃႈမၢတ်ႇၸဵပ်းၸွမ်း ။
Photo တၢင်းႁၢင်ႈလီမိူင်းတႆး- ၼွင်ပဵတ်း ၾၢႆႇဢွၵ်ႇမိူင်းယေႃ ၸႄႈဝဵင်းလႃႈသဵဝ်ႈ 
မိူဝ်ႈဝႃး ဝၼ်းတီႈ 4/8/2021 ယၢမ်းၵၢင်ဝၼ်း မွၵ်ႈ 12 မူင်း မၢၵ်ႇၸုမ်းသိုၵ်းလႂ်မႃးႁၢင်ႈၵၢင်ဝႆႉဢမ်ႇႁူႉ တႅၵ်ႇတိူဝ်ႉသႂ်ႇၵႃး ၵူၼ်းမိူင်း တီႈတၢင်းၾၢႆႇဢွၵ်ႇမိူင်းယေႃ ယၢၼ်ၵႆဝဵင်းမွၵ်ႈ ၶိုင်ႈလၵ်း (ၼိူဝ်သဵၼ်ႈတၢင်း လႃႈသဵဝ်ႈ မိူင်းၵႅတ်ႇ မိူင်းယေႃ) ၊ ဢၼ်မီးၾၢႆႇဢွၵ်ႇဝဵင်းလႃႈသဵဝ်ႈမွၵ်ႈ 30 လၵ်း။
 ၸၢၵ်ႇမၢၵ်ႇ တိူဝ်ႉသႂ်ႇ ၵႃး၊ ၸဝ်ႈၵႃး ၊ သိုၵ်းမၢၼ်ႈ ဢၼ်ၶီႇမႃးၸွမ်း လႄႈ တိူဝ်ႉသႂ်ႇပႃးၵူၼ်းဝၢၼ်ႈဢၼ်ပႆလတ်းမႃးႁိမ်းၼၼ်ႉ။
ၵူၼ်းမိူင်းယေႃ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ပဵၼ်ၵႃးၽူဝ်းဝီးၶဝ်မိူင်းၵႅတ်ႈ ဢၢၼ်းမႃးတၢင်ႇၵုၼ်ႇတီႈမိူင်းယေႃ။
 မႃးၸွမ်းၵၼ်သွင်လမ်း ။
 သိုၵ်းမၢၼ်ႈသမ်ႉယွၼ်းၶီႇမႃးၸွမ်းၵႃးလမ်းတၢင်းၼႃႈ ။
 ၽိူဝ်ႇ ထိုင် မႃး ၸမ်ၶဝ်ႈမိူင်းယေႃ ၵေႃႈ မၢၵ်ႇၼႆႉ တႅၵ်ႇသႂ်ႇၵႃးလမ်းတၢင်းလင် ။
 ၵႃးပိၼ်ႈၵႂႃႇ။
 ၸဝ်ႈၵႃး မၢတ်ႇၸဵပ်းတီႈႁူဝ်တႃ လိူတ်ႈဢွၵ်ႇဢိတ်းၼိုင်ႈ ”- ဝႃႈၼႆ။
ၸၢၵ်ႇမၢၵ်ႇၽူင်ႉသႂ်ႇ သိုၵ်းမၢၼ်ႈဢၼ်ၶီႇမႃးၸွမ်းၵႃးလမ်းတၢင်းၼႃႈၼၼ်ႉမၢတ်ႇၸဵပ်း ၊ ၽူင်ႉသႂ်ႇပႃး မၢၵ်ႇၵႃးလမ်းတၢင်းၼႃႈ ပွင်ႇၵွႆ 3 လုၵ်ႈ ။
ၽွင်းၼၼ်ႉ ပႃႈယွၼ်း ဢႃယု 60 ပၢႆ ၵူၼ်းဝၢၼ်ႈၶူဝ်ၶမ်း ဢၼ်ယၢၼ်ၵႆတၢင်း မိူင်းယေႃ မွၵ်ႈ 4 လၵ်းၼၼ်ႉသမ်ႉ ႁၢပ်ႇၵူၺ်သေပႆလတ်းႁိမ်းတၢင်းၵႃးၼၼ်ႉမႃးလႄႈ ၸၢၵ်ႇမၢၵ်ႇတိူဝ်ႉသႂ်ႇပႃးမၼ်းၼၢင်း မၢတ်ႇၸဵပ်းၸွမ်း ၸၢႆးဢၢႆႈ ၽူႈတူင်ႉၼိုင်ၼႂ်းတူင်ႇဝူင်းၵူၼ်း ထုင်ႉမိူင်း ယေႃ လၢတ်ႈၼႄၼင်ႇၼႆ။
“ၸႂ်ႈၶႃႈဢေႃႈ ၽွင်းၼၼ်ႉ ပႃႈယွၼ်း ၼႆၼၼ်ႉသမ်ႉပႃးႁၢပ်ႇ ပႆမႃးႁိမ်းၼၼ်ႉလႄႈ ၸၢၵ်ႇမၢၵ်ႇ သဵၼ်တိူဝ်ႉသႂ်ႇမၼ်းမၢတ်ႇၸဵပ်း လႆႈသူင်ႇယူတ်းယႃတူဝ် တီႈမိူင်းယေႃ။
 ၽိူဝ်ႇမႃးပေႃႉတူၺ်းထၢတ်ႈမၢၼ်ႇလႆႈႁၼ် ၸၢၵ်ႇမၢၵ်ႇၶမ်ဝႆႉတီႈၶႃႈလူင်မၼ်း။
 ၵူၺ်းၵႃႈ ဢမ်ႇၸၢင်ႈၽႃႇဢွၵ်ႇ တီႈမိူင်းယေႃၼႆႉ။
 ၵူၺ်းၵႃႈလႆႈငိၼ်းဝႃႈ မၼ်း ၼၢင်း လူင်းႁူင်းယႃၵႂႃႇယဝ်ႉ ဢမ်ႇႁူႉဝႃႈတေၵႂႃႇသိုပ်ႇယူတ်းယႃတီႈလႂ် ”- ဝႃႈၼႆ။
ပဵၼ်မၢၵ်ႇၽႂ်ၸုမ်းလႂ်ႁၢင်ႈၵၢင်ဝႆႉတႄႉဢမ်ႇႁူႉ၊ ယွၼ်ႉပိူဝ်ႈမၼ်းတႅၵ်ႇၸမ်မိူင်းယေႃလႄႈၵူၼ်းမိူင်းတႄႉလၵ်ႉလွမ်မႆႈၸႂ်လွင်ႈႁူမ်ႇလူမ်ႈယူႇ။
 ယွၼ်ႉပိူဝ်ႈတီႈမိူင်းယေႃၼႆႉမီးၸုမ်းယိပ်းၵွင်ႈၵၢင်ႇလၢႆလၢႆၸုမ်းတူင်ႉၼိုင်ယူႇသဝ်း ။
 ၵႆႉမီးလွင်ႈၶဵင်ႈၶႅင်ၵၼ်။
 ၽႂ်တူင်ႉၼိုင်တွၼ်ႈလႂ်ၵေႃႈၵူၼ်းမိူင်းဢမ်ႇလႆႈႁူႉတႅၵ်ႇလႅင်း။
ထဝ်ႈဝၢၼ်ႈထဝ်ႈၼႃးၵူၼ်းမိူင်းယေႃၵေႃႉၼိုင်ႈၵေႃႈလၢတ်ႈတီႈၽူႈတွႆႇႁွၵ်ႈဝႃႈ -“ ႁဝ်းၶႃႈတႄႉၶႂ်ႈလၢတ်ႈဝႃႈ ပဵၼ်ၼႃႈတီႈၽႂ်ၵေႃႈ ႁႂ်ႈၸုမ်းၼၼ်ႉၸွႆႈလၢတ်ႈပၼ်၊ ၸွႆႈ ၵႅတ်ႈၶႄပၼ်ၵူၼ်းမိူင်း၊ၶႅၼ်းတေႃႈ ယႃႇပေလႃႈလီႈႁဵတ်းတေႃႇ ၵူၼ်းမိူင်းသေၵမ်း ။
 လွင်ႈသင်ၵေႃႈယဝ်ႉ ယႃႇပေလႃႈလီႈႁဵတ်းၸွမ်းႁိမ်းႁွမ်းဝၢၼ်ႈသူၼ်ႁိူၼ်းယေးၵူၼ်းဝၢၼ်ႈသေၵမ်း ”- ဝႃႈၼႆ။
ယၢမ်းလဵဝ် ၼႂ်းထုင်ႉမိူင်းယေႃၼႆႉ မီးၸုမ်းယိပ်းၵွင်ႈၵၢင်ႇ ၸၢဝ်းၶိူဝ်း လၢႆလၢႆၸုမ်း မိူၼ်ၼင်ႇ သိုၵ်း TNLA, KIA, MNDAA, AA လႄႈ SSPP ဢိၵ်ႇ ၸုမ်းပျီႇတူႉၸိတ်ႉမၢၼ်ႈပၢင်ႇလႄႈ ပႃးတင်း ၶွင်ႇသီႇသိုၵ်းမၢၼ်ႈ တူင်ႉၼိုင်ယူႇသဝ်း။
 ၸူဝ်ႈမီးၸုမ်းယိပ်းၵွင်ႈၵၢင်ႇတူင်ႉၼိုင်မႃးၼမ်ၼႆႉ ၵူၼ်းမိူင်းၵေႃႈ ယၢပ်ႇၽိုတ်ႇၵိၼ်းၸႂ်မႃးလိူဝ်ၵဝ်ႇ။
 လွင်ႈပူၼ်ႉပႅၼ်သုၼ်ႇလႆႈၵေႃႈလိူင်ႇလွင်ႈႁူမ်ႇလူမ်ႈ ၵေႃႈဢမ်ႇမီး ၊ ၵူၼ်းမိူင်းဢမ်ႇၸၢင်ႈပိုင်ႈဢိင်ၽႂ်။ဝၼ်းတီႈ4/8/2021ဝၼ်းလဵဝ် ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 တီႈဝဵင်းတူၼ်ႈတီး ၼမ်မႃး 173 ၵေႃႉ လူႉတၢႆဝၼ်းလဵဝ် 9 ၵေႃႉ  ။
Photo Credit to Zaw Myo- ၵၢင်ဝဵင်းတူၼ်ႈတီး ဢမ်ႇမီးၵူၼ်း ရူတ်ႉၵႃးၵႂႃႇမႃး ယွၼ်ႉတၢင်းပဵၼ်ၶူဝ်ႊဝိတ်ႉ 19 လၢမ်းၽႄႈတိတ်းၸပ်းၵၼ်လႄႈလူႉတၢႆၼမ်
ၵွပ်ႈၼႆလႄႈ တင်ႈဢဝ်ဝၼ်းတီႈ 1/6/2021 တေႃႇထိုင်ဝၼ်းတီႈ 4/8/2021 တီႈဝဵင်းတူၼ်ႈတီး ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ႁူမ်ႈတင်းမူတ်းမီး 2180 ၵေႃႉလႄႈၵူၼ်းလူႉတၢႆယွၼ်ႉတင်းပဵၼ် မီး 106 ၵေႃႉ။
ၵူၼ်းဢၼ်တိတ်းၸပ်းတင်းပဵၼ်သေလူႉတၢႆၵမ်ႈၼမ်ပဵၼ်ၵူၼ်းၼုမ်ႇလႄႈၵူၼ်းဢႃယုၶၢဝ်ႉၵႄႇ။
 ၸိူဝ်းၶဝ် ပဵၼ်ၵူၼ်းမီးတၢင်းပဵၼ် လိူတ်ႈဝၢၼ်၊ လိူတ်ႈသုင်၊ ယဵဝ်ႈဝၢၼ်၊ တပ်း၊ တႂ် ဝႆႉၸဵမ်လႂ်သေဢၼ်ဢၼ်။
 ၵမ်ႈၼမ်တႄႉ ယွၼ်ႉပိူဝ်ႈႁႅင်းဢွၵ်ႊသီႊၵျိၼ်ႊၼႂ်းတူဝ်တူၵ်းႁႅင်း၊ ဢမ်ႇလႆႈႁပ်ႉလွင်ႈယူတ်းယႃတူဝ်လီငၢမ်း ၸိူဝ်းၼႆႉၵေႃႈၼမ်။
လၢၼ်ႉၶၢႆၶူဝ်းလႄႈ ၵၢတ်ႇတႄႉပိၵ်ႉဢိုတ်းဝႆႉၸဵမ်လိူၼ်ၵျုၼ်ႊပူၼ်ႉမႃး၊ ယင်းပႆႇပိုတ်ႇၶိုၼ်း။
 ၵူၼ်းတေဢွၵ်ႇၼွၵ်ႈႁိူၼ်းၵေႃႈ လႆႈဢဝ်ဝႂ်ဢွၵ်ႇႁိူၼ်းတီႈလုမ်းၵွၼ်းပွၵ်ႉယွမ်ႇၵွၼ်ႇၸင်ႇဢွၵ်ႇ။
 ၼိုင်ႈႁိူၼ်းလႆႈၶႂၢင်ႉဢွၵ်ႇႁိူၼ်း 1 ၵေႃႉၵူၺ်း။
 ပေႃးၵႂႃႇႁူင်းယႃ ႁွင်ႈယႃတႄႉ လႆႈၶႂၢင်ႉၵႂႃႇ ၼိုင်ႈႁိူၼ်း 2 ၵေႃႉၵူၺ်း။တီႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇ တိတ်းၸပ်းလႅၼ်လိၼ်တႆး- ထႆးၼၼ်ႉ ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19  မီးထိုင် 1500 ပၢႆ  လူႉတၢႆမီး 10 ပၢႆ ၊ လုၵ်ႈဢွၼ်ႇလႅင်ယင်းပႆႇတဵမ် 10 ဝၼ်းၵေႃႈတိတ်းၸပ်းတၢင်းပဵၼ်။
 photo credit dr kyawswar myint &#8216;s facebook မေႃယႃတီႈႁူင်းယႃတႃႈၶီႈလဵၵ်း တိုၵ်ႉယူတ်းယႃပၼ်လုၵ်ႈဢွၼ်ႇလႅင်ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ 19
ဝၼ်းတီႈ 2/8/2021 ပူၼ်ႉမႃးၼႆႉတီႈႁူင်းယႃတႃႈၶီႈလဵၵ်းမီးလုၵ်ႈဢွၼ်ႇလႅင် ဢႃယု 8 ဝၼ်းၵေႃႈၼိုင်ႈ ဢႃယု 25 ဝၼ်းၵေႃႉၼိုင်ႈ တိတ်းၸပ်းၶူဝ်ႊဝိတ်ႉသေ ယူတ်းယႃတူဝ်ဝႆႉ။
မေႃယႃလူင်တီႈႁူင်းယႃတႃႈၶီႈလဵၵ်း တႅမ်ႈတၢင်ႇဝႆႉတီႉၾဵတ်ႉသ်ပုၵ်ႉသုၼ်ႇတူဝ်မၼ်းဝႃႈ -“ၸိူဝ်ႉမႅင်းၶူဝ်ႊဝိတ်ႉ လုၵ်ႈဢွၼ်ႇလဵၵ်ႉတိတ်းၸပ်းတႄႉမၼ်းတေဢမ်ႇပေႃးပဵၼ်ႁႅင်း။
 ၵူၺ်းၵႃႈ လုၵ်ႈဢွၼ်ႇလဵၵ်ႉ 2 ၵေႃႉၼႆႉသမ်ႉ မီးၾၢင်ႁၢင်ႈပွတ်ႇၵႂ်ႈဝႆႉလႄႈ လႆႈမႆႈၸႂ်ဢိတ်းဢိတ်း ” ဝႃႈၼႆ။
လုၵ်ႈဢွၼ်ႇလႅင် ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ တီႈတႃႈၶီႈလဵၵ်းၼႆႉ  တင်းသွင်ၵေႃႉမီးၾၢင်ႁၢင်ႈႁိူဝ်ႉ၊ထူၺ်ႈၸႂ်ယၢပ်ႇလႄႈ ၸင်ႇဝႃႈလႆႈမႆႈၸႂ်။
တီႈဝဵင်းတႃႈၶီႈလဵၵ်းၼႆႉ မိူဝ်ႈတၢင်းပဵၼ်ၶူဝ်ႊဝိတ်ႉၶဝ်ႈ ႁွပ်ႈဢွၼ်တၢင်းၸိူဝ်းၼၼ်ႉၵေႃႈ မီးလုၵ်ႈဢွၼ်ႇ ဢၼ်တိတ်းၸပ်းၶူဝ်ႊဝိတ်ႉယူႇသေတႃႉ ဢမ်ႇထိုင်တီႈလႆႈသမ်းၶဵမ်လႄႈဢမ်ႇထိုင်တီႈလႆႈမႆႈၸႂ်မိူၼ်ၼႆ ၾၢႆႇပၢႆးယူႇလီတႃႈၶီႈလဵၵ်းၵေႃႉၼိုင်ႈလၢတ်ႈၼင်ႇၼႆ။
တၢင်းပဵၼ်ၽႄႈလၢမ်းမႃးပွၵ်ႈၵမ်းၼႆႉ တီႈဝဵင်းတႃႈၶီႈလဵၵ်းမီးၵူၼ်းတိတ်းၸပ်းတၢင်းပဵၼ်ၼမ်လိူဝ်ႁႅင်း ၊ မၢင်ႁိူၼ်းၵေႃႈ ၵူၼ်းႁိူၼ်းတိတ်းၸပ်းတင်းမုင်ႉႁေႃႁိူၼ်း ပႃးၸဵမ်လုၵ်ႈဢွၼ်ႇၵူၼ်းထဝ်ႈ၊ ထိုင်တီႈလႆႈယူႇႁိူၼ်းသေ ၵၵ်းတူဝ်ႁင်းၵူၺ်း။
ၾၢႆႇႁႄႉၵင်ႈတၢင်းပဵၼ်ၶူဝ်ႊဝိတ်ႉ ႁႂ်ႈဢွၼ်ၵၼ်ယူႇႁိူၼ်း၊ ပိၵ်ႉလၢၼ်ႉ၊ ပိၵ်ႉၵၢတ်ႇဝႃႈၼႆသေတႃႉ တီႈဝဵင်းတႃႈၶီႈလဵၵ်းၼႆႉမီးၵူၼ်းႁဵတ်းၵၢၼ်ႁႃၵိၼ်လဵင်ႉတွင်ႉဝၼ်းလႂ်ဝၼ်းၼၼ်ႉၵေႃႈၼမ်၊ ၵူၼ်းလုၵ်ႉတၢင်ႇတီႈသီႇလႅၼ်မႃးၵေႃႈၼမ်လႄႈ ဢမ်ႇၸၢင်ႈၵၵ်းတူဝ်ႁႄႉၵင်ႈလႆႈတဵမ်တီႈ။
 ၵူၼ်းတိတ်းၸပ်းၵေႃႈတိုၵ်ႉပုင်ႈၶိုၼ်ႈယူႇၵူႈဝၼ်း။
ဝၼ်းတီႈ 1/8/2021 ၶွင်ႇသီႇသိုၵ်းမၢၼ်ႈ ပိုၼ်ၽၢဝ်ႇမၢၵ်းမၼ်ႈၸွမ်ၽွင်းလူင်ၸိုင်ႈတႆး ဢၼ်ၶဝ်လိူၵ်ႈၶိုၼ်ႈမႃး မိူဝ်ႈတႄႇယိုတ်းမိူင်းယဝ်ႉၸဵမ်မိူဝ်ႈလိူၼ်ၾႅပ်ႉပိဝ်ႊရီႊ။
ၸွမ်ၽွင်းလူင်ၸိုင်ႈတႆး 
တွၵ်ႊတိူဝ်ႊၵျေႃႇထုၼ်း ဢၼ်ၶွင်ႇသီႇသိုၵ်းမၢၼ်ႈ လိူၵ်ႈတၢင်ႇ
ၸွမ်ၽွင်းလူင်ၸိုင်ႈတႆးဢၼ်ၶွင်ႇသီႇသိုၵ်းမၢၼ်ႈလိူၵ်ႈၶိုၼ်ႈမႃးမၵ်းမၼ်ႈပဵၼ် Professor တွၵ်ႊတိူဝ်ႊၵျေႃႇထုၼ်း ၊ ၶူးပူင်သွၼ်လူင် (ၵဝ်ႇ) ၸၼ်ႉၸွမ်လႃႈသဵဝ်ႈ။
ၽွင်းလူင် ႁွင်ႈၵၢၼ်ၽွင်းလူင်ၼႂ်းလူင်ပွင်ၸိုင်ႈမိူင်းတႆးသမ်ႉ ၽွင်းလူင်ၾၢႆႇႁူမ်ႇလူမ်ႈလႅၼ်လိၼ် ၸဝ်ႈသိုၵ်းလူင် လႃႉဢူး၊ ၽွင်းလူင်ၾၢႆႇပၢႆးမၢၵ်ႈမီးပဵၼ် ၶုၼ်ႇတဵင်းမွင်ႇ၊ ၽွင်းလူင်ၾၢႆႇၶူဝ်းႁႄႈတိုၼ်း ပဵၼ် ဢူးၸၢႆးလဵၵ်ႉ ၊ ၽွင်းလူင်ၾၢႆႇပၢႆးပိူင်ၵူၼ်းပဵၼ်ဢူးဢွင်ႇမျိၼ်ႉ၊ ၽွင်းလူင်ၾၢႆႇသဵၼ်ႈတႃႈသၢႆတၢင်း ၵႅမ်ၸွမ်ႁၢၼ်ပလိၵ်ႈ တိၼ်ႇၵူဝ်ႇၵူဝ်ႇ ၊ၽွင်းလူင်ၾၢႆႇၸၢဝ်းၶိူဝ်းပဵၼ် ဢူးဢွၵ်ႇၵျီႇဝိၼ်း ၶဝ်ၸိူဝ်းၼႆႉ။
လိူဝ်ၼၼ်ႉ ၸိုဝ်ႈသဵင်ၸုမ်းသိုၵ်းယိုတ်းဢႃႇၼႃႇ ဢၼ်ဝႃႈ ၶွင်ႇသီႇၽွင်းငမ်းပွင်ၵၢၼ်ၸိုင်ႈမိူင်း ၼႆၼၼ်ႉၵေႃႈလႅၵ်ႈဝႃႈ ၸုမ်းလူင်ပွင်ၸိုင်ႈပႂ်ႉႁိူၼ်း၊ ၸုမ်းလူင်ပွင်ၸိုင်ႈၸႄႈမိူင်း/ တိူင်းၼႆသေ ၽူႈၵွၼ်းၾၢႆႇၽွင်းငမ်းၸႄႈမိူင်းၼၼ်ႉၵေႃႈလႆႈႁပ်ႉႁၢပ်ႇႁၢမ်ပႃးပုၼ်ႈၽွၼ်း ၽူႈၼမ်းၼႂ်း ၸုမ်းလူင်ပွင်ၸိုင်ႈၸႄႈမိူင်း-  ၸွမ်းလူၺ်ႈမတ်ႉတႃမၢႆမီႈ 419 ၵႂႃႇ ဝႃႈၼႆ။
ပၢၼ်သိုၵ်းမၢၼ်ႈ ၼဢၽ ၽွင်းငမ်းမိူင်းၼၼ်ႉ ၽူႈၵွၼ်းတိူင်းသိုၵ်း ပၼ်ႇပုတ်ႈၵၼ်ႁဵတ်းၶုၼ်ၽွင်းမိူင်းတႆးသေ ထိုင်ပၢၼ်လူင်ပွင်ၸိုင်ႈဢၼ်ၵူၼ်းမိူင်းးတႆးလိူၵ်ႈတင်ႈၶိုၼ်ႈမႃး ပၢၼ်လူင်ပွင်ၸိုင်ႈတဵင်းသဵင်ႇ ၸွမ်ၽွင်းလူင်ၸိုင်ႈတႆးပဵၼ်ဢူးၸဝ်ႈဢွင်ႇမျၢတ်ႈ၊ ထိုင်ပၢၼ်လူင်ပွင်ၸိုင်ႈၼူၵ်ႉယုင်း ဢွင်ႇသၢၼ်းၸုၵျီႇမႃး ၸွမ်ၽွင်းလူင်ၸိုင်ႈတႆးပဵၼ် တွၵ်ႊတိူဝ်ႊလိၼ်းထုတ်ႉ။
 ၽိူဝ်ႇသိုၵ်းယိုတ်းမိူင်းမႃး ယၢမ်းလဵဝ် လိူၵ်ႈဢဝ်ၶူးပူင်သွၼ်လူင်ၵဝ်ႇ ၸၼ်ႉၸွမ်လႃႈသဵဝ်ႈ တွၵ်ႊတိူဝ်ႊၵျေႃႇထုၼ်းၶိုၼ်ႈမႃးပဵၼ်ၸွမ်ၸွင်းလူင်ၸိုင်ႈတႆး။ဝၼ်းမိူဝ်ႈၼႆႉတီႈဝဵင်းတူၼ်ႈတီး ၸိုင်ႈတႆးပွတ်းၸၢၼ်း မီးၵူၼ်းတိတ်းၸပ်းတၢင်းပဵၼ် 1500 ပၢႆတၢႆယွၼ်ႉတၢင်းပဵၼ် မီးႁိမ်း 70 ၊ ၵူၼ်းၵမ်ႈၽွင်ႈသမ်ႉယိပ်းဝႂ်ၶႂၢင်ႉဢွၵ်ႇႁိူၼ်းတႃႇသိုဝ်ႉၽၵ်းၼၼ်ႉသေ ၵႂႃႇဢႅဝ်ႇတႂ်ႈတႂ်ႈၼိူဝ်ၼိူဝ်လႄႈႁဵတ်းႁႂ်ႈၵူၼ်းၼႂ်းပွၵ်ႉယွမ်ႇမႆႈၸႂ်  ၵူဝ်ဢဝ်ၸိူဝ်ႉမႅင်းမႃးၽႄႈ၊ ထိုင်တီႈလႆႈပိုၼ်ၽၢဝ်ႇတေႃႇၵၼ်ထႅင်ႈဝႃႈ ႁၢမ်ႈယိပ်းဝႂ်ဢွၵ်ႇႁိူၼ်းၼၼ်ႉသေၵႂႃႇတႂ်ႈမိူဝ်းၼိူဝ် ဝႃႈၼႆ။
Photo by SHAN/ ၵၢတ်ႇလူင် ဝဵင်းတူၼ်ႈတီး 
ၵူၼ်း တူၼ်ႈတီး ဢႃယု 50 ပၢႆ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ -“ တီႈတူၼ်ႈတီးၼႆႉတႄႉ ၵမ်ႈၼမ်ပဵၼ် ၵူၼ်းၼုမ်ႇၼၼ်ႉၼႃႇ ဢၼ်ဢွၵ်ႇႁိူၼ်းယေးၵၼ် ဢၼ်လႆႈႁၼ်တႄႉ ႁူႉၼၼ်ႉၼႃႇ ၵူၼ်းၼုမ်ႇၶဝ်တႄႉ။
 ယိပ်းဝႂ်ၶႂၢင်ႉ ဢွၵ်ႇႁိူၼ်းသေ ၵႂႃႇမႃးၵၼ်ၸိူင်ႉၼၼ်။
 ယဝ်ႉၵေႃႈ ဢမ်ႇသႂ်ႇၽႃႈတူမ်းသူပ်းၵၼ် တၢင်းပဵၼ်ၶူဝ်ႊဝိတ်ႉ 19 ပဵၼ်ႁႅင်း ပေႃးတၢၼ်ႇၼႆႉ ထုၵ်ႇလီဢွၼ်ၵၼ်ၵႅတ်ႇၵင်ႈ ၸွႆႈၵၼ်ယူႇ သင်ပဵၼ်လႆႈတႄႉ”- ဝႃႈၼႆ။
ဢိင်ၼိူဝ်လွင်ႈၼႆႉသေ ၾၢႆႇၽွင်းငမ်းၸႄႈဝဵင်းတူၼ်ႈတီးၵေႃႈပိုၼ်ၽၢဝ်ႇဝႃႈ ၼွၵ်ႈလိူဝ်ၸႄႈဝဵင်းတူၼ်ႈတီးၼႆႉယဝ်ႉ မိူၼ်ၼင်ႇ တၢင်ႇၸႄႈဝဵင်း ၼႂ်းၸႄႈတွၼ်ႈတူၼ်ႈတီးၼႆႉၵေႃႈ သင်ဝႃႈ ဢမ်ႇ ႁဵတ်းၸွမ်း ပၵ်းပိူင်မၢႆမီႈၶူဝ်ႊဝိတ်ႉ ဢွၵ်ႇဝႆႉ ၸိုင် တေဢဝ်လိူင်ႈၸွႆးတြႃး လူၺ်ႈမၢႆမီႈၽေးသႃႇဝ ဢၼ်တၢမ်းဝႆႉၼၼ်ႉ ဝႃႈၼႆ။
“ယၢမ်းလဵဝ် ၼႂ်းၸႄႈဝဵင်းတူၼ်ႈတီးၼႆႉ ဢမ်ႇဝႃႈႁၢၼ်ႉၶၢႆၶူဝ်း ၸိူဝ်းၼႆႉ ပၼ်ၶႂၢင်ႉပိုတ်ႇယၢမ်းၵၢင်ၼႂ်ၵူၺ်း ပေႃးထိုင် 12 မူင်းၵၢင်ဝၼ်းတဵင်ႈၸိုင် တေဢမ်ႇလႆႈၶႂၢင်ႉပိုတ်ႇၶၢႆၵၼ်ယဝ်ႉ။
 ၼင်ႇႁိုဝ် ၵူၼ်းမိူင်းပေႃး တေဢမ်ႇယိပ်းဝႂ်ၶႂၢင်ႉဢွၵ်ႇၼွၵ်ႈ ႁိူၼ်းယေးၵၼ် ၵႂႃႇမႃးၸိူဝ်းၼႆႉ”- ၵူၼ်းပိုၼ်ႉတီႈ တူၼ်ႈတီး သိုပ်ႇလၢတ်ႈ ၼင်ႇၼႆ။
ယွၼ်ႉတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်း ၼႂ်းတွၼ်ႈတူၼ်ႈတီးၼႆႉသေ မိူၼ်ၼင်ႇ ၸႄႈဝဵင်းတူၼ်ႈတီး၊ လွၵ်ႉၸွၵ်ႇ၊ ယွင်ႁူၺ်ႈ၊ ၵၢတ်ႇလေႃႉလႄႈ ဢွင်ႇပၢၼ်း ၸိူဝ်းၼႆႉ ထိုင်တီႈပေႃးလႆႈၸီႉသင်ႇပိုၼ်ၽၢဝ်ႇ ႁႂ်ႈၵၵ်းတူဝ် stay at home ၵၼ် ၼႆယဝ်ႉ။ၼႂ်းၶၢဝ်းၶူဝ်ႊဝိတ်ႉ လၢမ်းၽႄႈမႃးၼႆႉ ယႃႈယႃၶူမ်သၢမ်လွႆ ဢၼ်ထႆးႁွင်ႉဝႃႈ ၾႃႉထလၢႆးၵျူၼ်း ၸိုဝ်ႈလိုဝ်းလင်ဝႃႈပဵၼ်ယႃႈယႃႁႄႉၵင်ႈလႆႈတၢင်းပဵၼ်ၶူဝ်ႊဝိတ်ႉ 19 ၼႆလႄႈ ၸဝ်ႈပၢႆးမၢၵ်ႈမီး ဢွၼ်ၵၼ် ႁဵတ်းဢွၵ်ႇ ၶၢႆ။
 ၵူၼ်းမိူင်းၸဵမ်ၼႂ်းမိူင်းထႆး မိူင်းတႆးလႄႈမိူင်းမၢၼ်ႈဢွၼ်ၵၼ် ႁႃသိုဝ်ႉၵိၼ်ထိုင်ၵႃႈၶၼ်ပုင်ႈသုင်။
Photo PPTV-ယႃႈယႃၶူမ်သၢမ်လွႆ ဢၼ်ပွမ် ဢၼ်ၸဝ်ႈၼႃႈတီႈထႆးၶဝ်ႈတီႉၺွပ်း တီႈၼၶွၼ်းပထူမ်မိူဝ်ႈဝၼ်းတီႈ 2/8/2021
ဝၼ်းတီႈ 2/8/2021 ၸဝ်ႈၼႃႈတီႈထႆး ၶဝ်ႈတီႉၺွပ်းႁွင်ႈႁဵတ်းယႃႈယႃ ၾႃႉထလၢႆးၵျူၼ်းပွမ် တီႈဝဵင်းၵမ်ႇၽႅင်းသႅၼ် ၸႄႈတွၼ်ႈ ၼၶွၼ်းပထူမ်။
 တီႉၺွပ်းလႆႈ ၶူတ်ႇယႃႈယႃဢၼ်ထႅမ်ဝႆႉယႃႈယႃ၊ ၶူတ်ႇယႃႈယႃပဝ်ႇ ၊ လွတ်ႇသႂ်ႇယႃႈယႃဢၼ်ပဝ်ႇတင်းၼမ်။
ၸဝ်ႈၶွင်ႁဵတ်းယႃႈယႃၶူမ်ၼၼ်ႉလၢတ်ႈဝႃႈ ယၢမ်းလဵဝ် ယႃႈယႃၶူမ်သၢမ်လွႆ ၸိုဝ်ႈသဵင်လိုဝ်းလင်ဝႃႈႁႄႉတၢင်းပဵၼ်ၶူဝ်ႊဝိတ်ႉ လႆႈၼႆလႄႈ ႁႃသိုဝ်ႉယၢပ်ႇ ၵႃႈၶၼ်သုင်၊ ၵွပ်ႈၼႆ လႆႈဢမ်ႇဢဝ်ယႃႈယႃၶူမ်သၢမ်လွႆမႃးႁဵတ်းသေ ဢဝ်ၽွင်ယႃႈယႃၶိူဝ်းမၢၵ်ႇၼွႆႈ (မၢၼ်ႈႁွင်ႉ သိၼ်ႇတူင်းမၼွႆႇ၊ ထႆးႁွင်ႉ ပေႃႈလၽဵတ်း )ၼၼ်ႉမႃးသႂ်ႇတႅၼ်း ဝႃႈၼႆ ။
ပူၼ်ႉမႃးလိူၼ်ပၢႆၼၼ်ႉ ၾၢႆႇပၢႆးယူႇလီတၢင်းမိူင်းထႆးယၢမ်ႈပိုၼ်ၽၢဝ်ႇဝႃႈ ယႃႈယႃၶူမ်သၢၼ်လွႆ (ၾႃႉထလၢႆးၵျူၼ်း) ၼႆႉ ႁဵတ်းႁႂ်ႈႁႅင်းၵမ်ႉတူဝ်ၵႅၼ်ႇၶႅင်လႄႈ ၸၢင်ႈႁႄႉၵင်ႈတၢင်းပဵၼ်ၶူဝ်ႊဝိတ်ႉလႆႈ ၼႆလႄႈ ယႃႈယႃၶူမ်သၢမ်လွႆ ၸိုဝ်ႈသဵင်လိုဝ်းလင်မႃး။
ၵဵဝ်ႇၵပ်းလွင်ႈၼႆႉ ၵူၼ်းႁူႉႁၼ်ၾၢႆႇယႃႈယႃတႆး(ယႃႈမွၵ်ႇမၢၵ်ႇႁၢၵ်ႈႁူဝ်) ၼႂ်းၸၢဝ်းၶိူဝ်းတႆးၵေႃႉၼိုင်ႈလၢတ်ႈဝႃႈ ပေႃးတေသိုဝ်ႉၵိၼ် ယႃႈယႃဢၼ်သႂ်ႇဝႆႉၼႂ်းၶူတ်ႇၼႂ်းဢႅပ်ႇၼႂ်းထူင်တႄႉထုၵ်ႇလီလဵပ်ႈႁဵၼ်းလီလီၵွၼ်ႇ ၊ ၵူဝ်ၺႃးယႃႈယႃပွမ် ဝႃႈၼႆ။
ဢိင်ၶၢဝ်ႇ- PPTV
ၽွင်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းပွၵ်ႈၵမ်းသၢမ်ၼႆႉ ၵူၼ်းမိူင်း  ဝဵင်းလႃႈသဵဝ်ႈ ဢွၼ်ၵၼ်ထူပ်းတၢင်း ယၢပ်ႇၽိုတ်ႇ လွင်ႈၵိၼ်ယႅမ်ႉလႄႈ ယႃႈယႃ  ။
ၵူၼ်းတိတ်းၸပ်းတၢင်းပဵၼ်တီႈလႃႈသဵဝ်ႈ ၼမ်လႄႈ ၼႂ်းပွၵ်ႉယွမ်ႇဝၢၼ်ႈဢိူင်ႇ ပိၵ်ႉဢိုတ်းလွၵ်ႉတၢဝ်းဝႆႉ ၽႂ်မၼ်း
တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်း ပွၵ်ႈၵမ်းသၢမ်ၼႆႉ တီႈဝဵင်းလႃႈသဵဝ်ႈ မီးၵူၼ်းတိတ်းၸပ်းလူႉတၢႆၼမ်သုတ်း ၼႂ်းမိူင်းတႆးပတ်းပိုၼ်ႉ။
 လွင်ႈပိၵ်ႉၵၢတ်ႇလႄႈပိၵ်ႉဝဵင်း၊ ႁၢမ်ႈၵူၼ်းဢွၵ်ႇႁိူၼ်းၵႂႃႇမႃးၵေႃႈ ႁၢဝ်ႈႁႅင်း။
 ၵၢတ်ႇလူင် ႁၢၼ်ႉၶၢႆၶူဝ်း ၵေႃႈဢိုတ်းဝႆႉႁိမ်းၸမ် 2 လိူၼ်။
 ႁဵတ်းႁႂ်ႈ ၵူၼ်းမိူင်း ထူပ်းတၢင်းယၢပ်ႇၽိုတ်ႇ လွင်ႈၵိၼ်ယႅမ်ႉလႄႈ ယႃႈယႃ လႄႈယၢပ်ႇၽိုတ်ႇလွင်ႈၵႂႃႇမႃး ။
ၵူၼ်းမိူင်း ဝဵင်းလႃႈသဵဝ်ႈၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “လွင်ႈၵိၼ်ယႅမ်ႉၼႆႉ ယၢပ်ႇၽိုတ်ႇတႄႉၶႃႈဢေႃႈ လႆႈပႂ်ႉသိုဝ်ႉၵူၼ်းၸိူဝ်းသႂ်ႇရူတ်ႉၶိူင်ႈ ၵႃး မႃးၶၢႆပၼ်ၵူၺ်း။
 ယႃႈယႃ ၸိူဝ်းၼႆႉၵေႃႈ ပေႃးပိူၼ်ႈပိုတ်ႇႁၢၼ်ႉၼႆ ၼႅတ်ႈဢွၼ်ၵၼ်ၵႂႃႇသိုဝ်ႉ။
 မၢင်မဵဝ်း ပေႃးဝႃႈႁဝ်း ဢမ်ႇပေႃးလူဝ်ႇသိုဝ်ႉၼမ်ၼႆ ႁဝ်းၵေႃႈဢမ်ႇသိုဝ်ႉသေ ယဝ်ႉၶႃႈဢေႃႈ။
 ၽၵ်းၸိူဝ်း ၼႆႉတႄႉ ယွၼ်ႉပိူဝ်ႈၽုၵ်ႇဝႆႉၼႂ်းသူၼ် ဢိတ်းဢွတ်းယူႇလႄႈ ဢမ်ႇပေႃးလႆႈသိုဝ်ႉၵႃႈႁိုဝ် ၵူၺ်းၵႃႈ ဢမ်ႇမီးငိုၼ်းၶဝ်ႈၼၼ်ႉ ၶႃႈယဝ်ႉ”- ဝႃႈၼႆ။
ၼွၵ်ႈလိူဝ်ၼၼ်ႉ လွင်ႈၵႂႃႇတႃႈပႆတၢင်း ၶဝ်ႈဢွၵ်ႇၸွမ်းပွၵ်ႉ ၸွမ်းဝၢၼ်ႈၵေႃႈ တေလႆႈ မီးဝႂ်ၵမ်ႉတီႈ လုမ်းၽူႈၵွၼ်းပွၵ်ႉ/ ဝၢၼ်ႈ။
 မၢင်ပွၵ်ႉမၢင်ဝၢၼ်ႈသမ်ႉ ပိၵ်ႉဢိုတ်းတၢင်း ၶဝ်ႈဢွၵ်ႇဝႆႉလႄႈ ႁဵတ်းႁႂ်ႈၵူၼ်းဝၢၼ်ႈ ဢမ်ႇၸၢင်ႈၵႂႃႇမႃး ယဝ်ႉၵေႃႈ ဢမ်ႇၸၢင်ႈဢွၵ်ႇႁိူၼ်းယေးၵၼ် ၼႆယဝ်ႉ။
“ယၢပ်ႇၽိုတ်ႇၶႃႈဢေႃႈ လွင်ႈၵိၼ်ယႅမ်ႉၸိူဝ်းၼႆႉ ႁဝ်းမီးၶဝ်ႈဝႆႉလႄႈ ဢမ်ႇပေႃးလႆႈ မႆႈၸႂ်ၵူၺ်း။
 မိူၼ်ၸိူင်ႉ ၶွင်ၵိၼ်ယႅမ်ႉ ၼမ်ႉမီႇၼမ်ႉမၼ်း ၽၵ်းယွႆႈၽၵ်းယမ်း ၶႆႇၵႆႇ ၵျႃႇသၢၼ်ႇ ၸိူဝ်းၼႆႉ မၼ်းၶိုၼ်ႈႁႅင်းၼႃႇ။
 မၢင်ႁၢၼ်ႉၼႆႉ ၶႆႇၵႆႇ ၼိုင်ႈႁုၺ်ႇ 140 ပျႃး 150 ပျႃးၵႃႈၼႆႉ ၶၼ်ၵုၼ်ႇၵေႃႈ ဢမ်ႇမၢၼ်ႇ။
 သွၼ်ႇႁႂ်ႈသိုဝ်ႉလႆႈ ၵူၺ်းၵွၼ်ႇလႃႈ မၢင်တီႈပၢႆဢမ်ႇသိုဝ်ႉလႆႈၵေႃႈမီ။
 လွင်ႈယႃႈယႃၵေႃႈ မိူၼ်ၵၼ် မၢင်ႁၢၼ်ႉၶၢတ်ႇ ဢမ်ႇမီးၶၢႆ ၶႂ်ႈဝႃႈၶၢတ်ႇၵူႈမဵဝ်းယဝ်ႉ”- ၵူၼ်းပိုၼ်ႉတီႈ လႃႈသဵဝ်ႈ လၢတ်ႈၼႄ ၼင်ႇၼႆထႅင်ႈ။
Photo  Sai Tun Nay Hlaing  ၸဝ်ႈၼႃႈတီႈပႂ်ႉၵူတ်ႇထတ်း ပၼ်ၵူၼ်းၶဝ်ႈဢွၵ်ႇၵႂႃႇမႃး တီႈၵၢတ်ႇလႃႈသဵဝ်ႈ
ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉသေ ၵူၼ်းမိူင်း လႃႈသဵဝ်ႈ ထူပ်းတၢင်းယၢပ်ႇၽိုတ်ႇ ၶွင်ၵိၼ်ယႅမ်ႉၵိၼ်းၸႂ်ၵၼ်လႄႈ ယူႇ တီႈၸုမ်းၵူၼ်းၼုမ်ႇ FYV လႃႈသဵဝ်ႈ လူင်းပိုၼ်ႉတီႈ ၸႅၵ်ႇၶဝ်ႈၼမ်ႉတၢင်းၵိၼ် သိုဝ်ႉပၼ်ယႃႈယႃ ၶူဝ်းၶွင် ၸိူဝ်ႉၼႆႉၸွႆႈ ၼႆ ယဝ်ႉ။
ၸၢႆးလႅင်း ၸုမ်းၵူၼ်းၼုမ်ႇ (Freedom Youth Volunteer – FYV) ဝဵင်းလႃႈသဵဝ်ႈ လၢတ်ႈတီႈၽူႈတွႆႇႁွၵ်ႈဝႃႈ “ပေႃးဝႃႈ မီးၵူၼ်းၶႂ်ႈၸွႆႈၸိူင်ႉၼင်ႇၸုမ်းႁဝ်းၼႆၵေႃႈ ၶဝ်ႈမႃးၸွႆႈလႆႈယူႇၶႃႈ။
 ၵူၼ်းၵေႃႈလႆႈ ၶဝ်ႈၼမ်ႉတင်းၵိၼ်ၵေႃႈလႆႈ ပေႃးဝႃႈ ဢမ်ႇတၼ်းၵႂႃႇသိုဝ်ႉ ၸိူဝ်းၼႆၵေႃႈ လွႆး/ ဢူၼ်းငိုၼ်းမႃးပၼ်သေ ႁဝ်းၶႃႈ သိုဝ်ႉပၼ်ၵေႃႈလႆႈ။
 ႁဵတ်းသင်လႄႈၼႆ ႁဝ်းၶႃႈ ၵေႃႈ လႆႈဢဝ်ငိုၼ်းၵမ်ႉထႅမ် ၸိူဝ်းၼႆႉသေ လူႇၵူၺ်းၶႃႈ။
 ပေႃးဝႃႈ ဢမ်ႇမီးၵူၼ်းမိူင်းၸွႆႈၵေႃႈ ႁဝ်းၶႃႈ ဢမ်ႇၸၢင်ႈၵႂႃႇၸွႆႈ ထႅမ်ပိူၼ်ႈ”- ဝႃႈၼႆ။
ၽွင်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်း ၼႂ်းၸႄႈဝဵင်းလႃႈသဵဝ်ႈၼႆႉ မိူၼ်ၼင်ႇ ၵၢတ်ႇလူင်ဝဵင်းလႃႈသဵဝ်ႈၵေႃႈ လႆႈတႄႇပိၵ်ႉဢိုတ်းမႃး မိူဝ်ႈဝၼ်းတီႈ 23 လိူၼ်ၵျုၼ်ႊၼၼ်ႉသေ တေႃႇထိုင် ဝၼ်းတီႈ 1 လိူၼ်ဢေႃႊၵတ်ႊသ်ၼႆႉ လႆႈ ပိုတ်ႇၶိုၼ်းသေတႃႉ ထိုင်မႃးဝၼ်းတီႈ 3 မိူဝ်ႈဝႃးၼႆႉ လႆႈပိၵ်ႉဢိုတ်းၶိုၼ်း။
Photo FYV- ၸုမ်းၵူၼ်းၼုမ်ႇ FYV လႃႈသဵဝ်ႈ လူင်းပိုၼ်ႉတီႈ ၸႅၵ်ႇၶဝ်ႈၼမ်ႉတၢင်းၵိၼ် သိုဝ်ႉပၼ်ယႃႈယႃ ၶူဝ်းၶွင်
ယွၼ်ႉဝႃႈ ၽွင်းပိုတ်ႇၵၢတ်ႇ 2 ဝၼ်းၵူၺ်း မီးၵူၼ်းၵႂႃႇၵၢတ်ႇ တိတ်းၸပ်းတၢင်းပဵၼ်ၼမ်မႃးလႄႈ ၵူဝ်တၢင်းပဵၼ်ၼႆႉ ၽႄႈ လၢမ်းႁၢဝ်ႈႁႅင်းထႅင်ႈ ၼႆယဝ်ႉ။
ၵူၼ်းၸပ်းတၢင်းပဵၼ်ၶူဝ်ႊဝိတ်ႉ 19 ၼႂ်းၸႄႈဝဵင်းလႃႈသဵဝ်ႈ တေႃႇထိုင် ဝၼ်းတီႈ 3 လိူၼ်ၼႆႉ တင်းမူတ်းမီးၵႂႃႇ 1,800 ပၢႆ ယဝ်ႉ ဢၼ်လႆႈလူင်းႁူင်းယႃယဝ်ႉ မီး 1,300 ပၢႆ ဢၼ်လူႉတၢႆၼႆႉ ၵူၼ်းပဵၼ်ၶူဝ်ႊဝိတ်ႉလႄႈ ၵူၼ်းဢၼ်ထၢင်ႇထိူမ်ဝႆႉဝႃႈၵူၼ်းတိတ်းၸပ်း  ႁူမ်ႈၵၼ်ဢမ်ႇယွမ်း 200 ယဝ်ႉ ။ၸႄႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇၶူင်း ဢၼ်တိတ်းၸပ်းၵၼ် တၢင်းမိူင်းထႆး လႅၼ်လိၼ်တႆး ထႆးၼၼ်ႉ ယၢမ်း လဵဝ် ၵူတ်ႇထတ်းႁၼ် ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 မွၵ်ႈ 1,500 ပၢႆယဝ်ႉ ဝႃႈၼႆ။
Photo တာချီလိတ်ဟစ်တိုင်- ၸုမ်းၸွႆႈထႅမ် ဢဝ်တႃႈၶီႈလဵၵ်း ဢဝ်ၵူၼ်းတၢႆယွၼ်ႉတၢင်းပဵၼ်ၶူဝ်ႊဝိတ်ႉ ၵႂႃႇလုမ်းလႃးသၢင်းၵဵဝ်ႇပၼ်
တႄႇဢဝ်ႁၢင်လိူၼ်ၵျုၼ်ႊမႃး တေႃႇထိုင် ဝၼ်းတီႈ 3/8/2021 ၼႆႉ ၼႂ်းၸႄႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇၶူင်း ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်း ၶူဝ်ႊဝိတ်ႉ 19 မွၵ်ႈ 1,500 ပၢႆယဝ်ႉ လူႉတၢႆ  16 ၵေႃႉ ။
ၵူၼ်းၼုမ်ႇ တႃႈၶီႈလဵၵ်း ၵေႃႉၼိုင်ႈ လၢတ်ႈတီႈၽူႈတွႆႁွၵ်ႈဝႃႈ “တၢင်းပဵၼ်ၼႆႉ ပဵၼ်တႄႉ တၢႆတႄႉၶႃႈဢေႃႈ။
 သင်ဝႃႈ ၶဝ် တင်ႈၸႂ်ၵႅတ်ႈၵင်ႈလႆႈလီလီ ၸဵမ်ပိုင်းတႄႉ ဢၼ်ပဵၼ်မႃးပွၵ်ႈၵမ်းသၢမ် တီႈတႃႈၶီႈလဵၵ်းၼႆႉ တေဢမ်ႇၽႄႈလၢမ်းၼမ် တၢၼ်ႇၼႆႉၶႃႈ၊ ယဝ်ႉၵေႃႈ တီႈႁူင်းယႃ ၾၢႆႇပၢႆးယူႇလီ တီႈတႃႈၶီႈလဵၵ်းၼႆႉၵေႃႈ ယူပ်ႈယွမ်းၼမ်ၶႃႈ ၵႃႈၸူဝ်ႈသိုၵ်းမၢၼ်ႈ ယိုတ်းဢႃႇၼႃႇမႃးၼႆႉ”- ဝႃႈၼႆ။
 လွင်ႈၵူၼ်းမိူင်းၸပ်းတၢင်းပဵၼ်ယူႇၼႆႉ တႃႇယူတ်းယႃ တႃႇႁႄႉၵင်ႈတၢင်းပဵၼ်ၼၼ်ႉ ၶွင်ႇသီႇသိုၵ်းမၢၼ်ႈ ဢမ်ႇသႂ်ႇၸႂ်ၸွႆႈထႅမ်ပၼ်တႄႉတႄႉဝႃႈဝႃႈ  ၼွၵ်ႈလိူဝ်ႈတင်ႈလၢၼ်ႇ ယိပ်းၵွင်ႈသေ ပႂ်ႉၵူတ်ႇထတ်းတၢင်းၶဝ်ႈတၢင်းဢွၵ်ႇဝဵင်း ။
ၵမ်ႈၼမ်ႈဢၼ်ၸွႆႈထႅမ်ၵူၼ်းတိတ်းၸပ်းတၢင်းပဵၼ်ၼႆႉပဵၼ်ၸုမ်းပရႁိတ (ၸွႆႈထႅမ်တူင်ႇဝူင်းၵူၼ်း) လႄႈ ၾၢႆႇပၢႆးယူႇလီ ၸိူဝ်းၵိုတ်းဝႆႉ ၼၼ်ႉၵူၺ်း ။
“တၢင်းပဵၼ်ၼႆႉ ယူႇတီႈႁဝ်းၶႃႈ ထတ်းသၢင်တႄႉ မၼ်းလုၵ်ႉမႃး ၸွမ်းပၢင်ႁွင်ႉၵႂၢမ်း ၵႃႊလႃႊဢူဝ်ႊၶႄႊ၊ ၼႂ်း Bar ၼႂ်း Night Club ၸိူဝ်းၼႆႉ ႁူႉယူႇၼႃႇ ဢွၼ်ႇယိင်းၸၢႆးတၢင်းၼႆႉ ဢႅဝ်ႇႁၢႆႉၵႃႈႁိုဝ်ၼႆ၊ တေႃႇထိုင်ယၢမ်းလဵဝ် ၶဝ်တိုၵ်ႉပိုတ်ႇယူႇႁိုဝ် ဢမ်ႇ ႁူႉ Bar, Night Club ၸိူဝ်းၼၼ်ႉ။
 ယွၼ်ႉၼၼ်လႄႈ ၵူၼ်းမိူင်းမၢင်ၸိူဝ်းတိတ်းၸပ်းၸိူဝ်ႉမႅင်းသေ ၶိုၼ်းယူတ်းယႃတူဝ် ၵိၼ်ယႃယူႇႁိူၼ်း ၸိူဝ်းၼႆႉၵေႃႈ မီးၼမ်ၶႃႈဢေႃႈ။
 သင်ဝႃႈ ဢွၵ်ႇမႃးၵူတ်ႇထတ်းၵၼ်တႄႉ ၼိုင်ႈဝၼ်းၼႆႉ တေၼပ်ႉပၢၵ်ႇ ၼပ်ႉႁဵင် မၼ်းၵေႃႈ ပဵၼ်လႆႈၶႃႈဢေႃႈ။
 ယွၼ်ႉၵူၼ်းမိူင်းမၢင်ၵေႃႉ ဢမ်ႇယုမ်ႇသိုၵ်းမၢၼ်ႈသေ ဢမ်ႇၵႂႃႇၵူတ်ႇထတ်း ၵၼ် ၵေႃႈမီး ၼမ်ၶႃႈဢေႃႈ”- ၵူၼ်းၼုမ်ႇ တႃႈၶီႈလဵၵ်း သိုပ်ႇလၢတ်ႈၼႄၼင်ႇၼႆ။
ပၢႆလိူဝ် ၵူၼ်းမိူင်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 သေ ယၢပ်ႇၽိုတ်ႈလွင်ႈယူႇသဝ်းၵိၼ်သၢင်ႈႁႃၵိၼ်လဵင်ႉတွင်ႉယဝ်ႉ ၽွင်းၵူၼ်းမိူင်းႁႃသိုဝ်ႉ ဢွၵ်ႊသီႊၵျိၼ်ႊယၢပ်ႇၼၼ်ႉ သိုၵ်းမၢၼ်ႈသမ်ႉႁႄႉႁၢမ်ႈဢဝ်တဝ်ႈဢွၵ်ႊသီႊၵျိၼ်ႊ တၢင်းမိူင်းထႆးၶဝ်ႈတၢင်းတႃႈလဵၵ်းထႅင်ႈ ၼၢင်းယိင်းဢွၼ်ႇၵူၼ်းတႃႈၶီႈလဵၵ်းၵေႃႉၼိုင်ႈလၢတ်ႈ။
ယၢမ်းလဵဝ် ၼႂ်းၸႄႈဝဵင်းတႃႈၶီႈလဵၵ်းၼႆႉ ၸွမ်းႁၢၼ်ႉၶၢႆၶူဝ်း ၸွမ်းသဵၼ်ႈတၢင်း ၵၢင်ဝဵင်း ၸိူဝ်းၼႆႉ ယဵၼ်သီႇ ဢမ်ႇမီးၵူၼ်း ၵႂႃႇမႃး ၼမ်မိူၼ်မိူဝ်ႈၵူႈပွၵ်ႈယဝ်ႉ ဝႃႈၼႆ။
ၵူၼ်းပိုၼ်ႉတီႈ တႃႈၶီႈလဵၵ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တေႃႈလဵဝ်ၼႆႉ ၸွမ်းတၢင်း ၸွမ်းႁၢၼ်ႉၶၢႆၶူဝ်း ဢမ်ႇမီး ၵူၼ်းၵႂႃႇမႃး သိုဝ်ႉၵၼ်ၼမ်ယဝ်ႉ။
 ပေႃးဢမ်ႇ လွင်ႈယႂ်ႇၼႆ ၽႂ်ၵေႃႈ ဢမ်ႇဢွၵ်ႇႁိူၼ်းယေးၵၼ်ယဝ်ႉၶႃႈ။
 ႁဝ်းၶႃႈ ဢွၼ်ၵၼ် ယူႇ ႁိူၼ်း ၸိူဝ်းၼႆႉၵူၺ်းၶႃႈယဝ်ႉ ယၢမ်းလဵဝ်ၼႆႉ။
 ၵၢင်ဝၼ်းတႄႉ တႃႉမီး ၵူၼ်းၵႂႃႇမႃးဢိတ်းၼိုင်ႈယူႇ ပေႃးၵၢင်ၶမ်ႈတႄႉ ယဵၼ်သီႇၶႃႈဢေႃႈ”- ဝႃႈၼႆ။
မိူဝ်ႈဝႃး ဝၼ်းတီႈ 3/8/2021 ဝၼ်းလဵဝ် ၸႄႈဝဵင်းတႃႈၶီႈလဵၵ်း မီးၵူၼ်းလူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 ထိုင် 4 ၵေႃႉ ပႃးၼၢင်းယိင်း ဢႃယု 63 ပီ ၵေႃႉၼိုင်ႈ  ဝႃႈၼႆ။
ၸၢႆးၼုမ်ႇတုၺ်ႈ ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၸႄႈဝဵင်းတႃႈၶီႈလဵၵ်း လၢတ်ႈတီႈၽူႈတွႆႇႁွၵ်ႈဝႃႈ “ၵဵဝ်ႇလူၺ်ႈ လွင်ႈ ႁႄႉၵင်ႈၼႆႉ ယူႇတီႈၾၢႆႇဢုပ်ႇပိူင်ၶဝ်ၵေႃႈ ႁဵတ်းမၢႆမီႈဢွၵ်ႇမႃးပၼ် ၵူႈၵေႃႉယူႇၶႃႈ ၼင်ႇႁိုဝ် တေဢမ်ႇပဵၼ်ၼၼ်ႉ ႁဝ်းၶႃႈ ၵူၼ်းမိူင်းလူဝ်ႇႁဵတ်းၸွမ်း ပၵ်းပိူင်မၢႆမီႈတၢင်းပဵၼ်ၼၼ်ႉၵႂႃႇ လီလီၵူၺ်းယဝ်ႉၶႃႈ”- ဝႃႈၼႆ။
ၼႂ်းၸႄႈဝဵင်းတႃႈၶီႈလဵၵ်းၼႆႉ တႄႇဢဝ် ဝၼ်းတီႈ 1/8/2021 ၼႆႉမႃး တႄႇသမ်းယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ပၼ် ၵူၼ်းမိူင်းၵႂႃႇယဝ်ႉ တႃႇၶၢဝ်းတၢင်း 3 ဝၼ်း။
 ယႃႈႁႄႉၵင်ႈဢၼ်သမ်းပၼ်ၵူၼ်းမိူင်းၼၼ်ႉ ပဵၼ်ယႃ ဢၼ်ႁွင်ႉၸိုဝ်ႈဝႃႈ (Sinopharm) ဢၼ်လုၵ်ႉတၢင်းမိူင်းၶႄႇမႃး ဝႃႈၼႆ။ၸႄႈဝဵင်းမူႇၸေႊ ၸိုင်ႈတႆးပွတ်းႁွင်ႇ ပဵၼ်ဝဵင်းလႅၼ်လိၼ်တႆး ၶႄႇ ဝဵင်းၼိုင်ႈ ယၢမ်းလဵဝ် မီးၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 တင်းမူတ်းမွၵ်ႈ 700 ပၢႆ လူႉတၢႆ မွၵ်ႈ 70 ၵေႃႉယဝ်ႉ ဝႃႈၼႆ။
Photo Tung Huay Li ၵူၼ်းမူႇၸေႊ ဢမ်ႇႁတ်းဢွၵ်ႇႁိူၼ်းယေး ယွၼ်ႉတၢင်းပဵၼ်ၶူဝ်ႊဝိတ်ႉလၢမ်းၽႄႈ  
တႄႇဢဝ် ႁၢင်လိူၼ်ၵျုၼ်ႊ မႃးတေႃႇထိုင် ႁူဝ်လိူၼ်ဢေႃႊၵတ်ႊသ် 2021 ၼႆႉ ၼႂ်းၸႄႈဝဵင်းမူႇၸေႊ ၸိုင်ႈတႆး ပွတ်းႁွင်ႇ ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 တင်းမူတ်းမီးၵႂႃႇ 700 ပၢႆယဝ်ႉ လူႉတၢႆ မွၵ်ႈ 70 ၵေႃႉ ယူတ်းယႃႁၢႆ လူင်းႁူင်းယႃယဝ်ႉ 400 ပၢႆ တိုၵ်းသိုပ်ႇယူတ်းယႃဝႆႉတီႈႁူင်းယႃ 200 ပၢႆ ၼႆယဝ်ႉ။
ၽူႈၸွႆႈထႅမ် ၼႂ်းၸုမ်းပရႁိတ မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸွမ်းၼင်ႇႁဝ်းၶႃႈ လႆႈႁူႉသဵၼ်ႈမၢႆဝႆႉတႄႉ တီႈမူႇၸေႊၼႆႉ တင်းမူတ်းမီးပဵၼ်ၵႂႃႇ 700 ပၢႆယဝ်ႉၶႃႈ။
 လူႉတၢႆတႄႉ မွၵ်ႈ 60 ပၢႆ 70 ၼႆႉယဝ်ႉ။
 ဢၼ်ႁၢႆၶႅၼ်းသေ လူင်းႁူင်း ယႃယဝ်ႉ ၵေႃႈမီး ဢၼ်တိုၵ်ႉသိုပ်ႇယူတ်းယႃၵေႃႈ တိုၵ်ႉမီးယူႇၶႃႈ။
 ၵူၼ်းမိူင်း ၵမ်ႈၼမ်တႄႉ ဢွၼ်ၵၼ်ႁဵတ်းၸွမ်း ပၵ်း ပိူင်မၢႆမီႈ ပၢႆးယူႇလီတမ်းဝၢင်းဝႆႉၼၼ်ႉ ၶႃႈဢေႃႈ”- ဝႃႈၼႆ။
ၼႂ်းၸႄႈဝဵင်းမူႇၸေႊ မၢင်ပွၵ်ႉၵေႃႈ Lockdown ဝႆႉၵမ်းသိုဝ်ႈ ႁၢမ်ႈၵူၼ်းၶဝ်ႈဢွၵ်ႇ ၸိူင်ႉၼႆႉၵေႃႈမီး၊ မၢင်ပွၵ်ႉၵေႃႈ ပၼ်ၵူ ၼ်းၶဝ်ႈဢွၵ်ႇယူႇ ၵူၺ်းၵႃႈ ပၼ်ပဵၼ်ၶၢဝ်းယၢမ်း တႄႇဢဝ်ယၢမ်းၼႆႉ ထိုင်ယၢမ်းၼႆႉ ပေႃးပူၼ်ႉၶၢဝ်းယၢမ်းယဝ်ႉ ဢမ်ႇပၼ် ၶဝ်ႈဢွၵ်ႇ ၸိူင်ႉၼႆႉၵေႃႈမီး ဝႃႈၼႆ။
ၵူၼ်းပိုၼ်ႉတီႈ ပွၵ်ႉၸၢၼ်း မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တီႈပွၵ်ႉၸၢၼ်းႁဝ်းၶႃႈၼႆႉ ပိၵ်ႉဢိုတ်းမႃး မီးၶၢဝ်းတၢင်းၼိုင်ႈလိူၼ်တဵမ်မိူဝ်ႈၼႆႉယဝ်ႉၶႃႈ။
 ၵူၺ်းၵႃႈ လွင်ႈၵိၼ်ယႅမ်ႉတႄႉၵေႃႈ ယၢပ်ႇၽိုတ်ႇၵၼ်ယူႇ ဢိတ်းဢီႈၶႃႈ ဢေႃႈ။
 ႁဝ်းၶႃႈ ဢွၼ်ၵၼ်ပႅင်းၵိၼ်ပႅင်းၸၢႆႇၵၼ်ဢဝ်ၵူၺ်းၶႃႈ။
 ဢမ်ႇႁူႉဝႃႈ တၢင်းပဵၼ်ၼႆႉ တေၵႂႃႇႁိုင်ထႅင်ႈၵႃႈႁိုဝ် တီႈ မူႇၸေႊႁဝ်းၶႃႈၼႆႉ ပဵၼ်ၽိူမ်ႉၶိုၼ်ႈယူႇၵူႈဝၼ်းၶႃႈ”- ဝႃႈၼႆ။
ယၢမ်းလဵဝ် တီႈပွၵ်ႉၸၢၼ်း ၼႂ်းၸႄႈဝဵင်းမူႇၸေႊၼႆႉ မီးၵူၼ်းလူႉတၢႆ ယွၼ်ႉၶူဝ်ႊဝိတ်ႉ 19 ၼႆႉ 14 ၵေႃႉယဝ်ႉလႄႈ ၵူၼ်းပွၵ်ႉၸၢၼ်းလႆႈၶဵင်ႈၶႅင်လွင်ႈၶဝ်ႈဢွၵ်ႇလိူဝ်ႁႅင်းလိူဝ်တၢင်ႇပွၵ်ႉ။
ၵူၺ်းၵႃႈ ၵူၼ်းမိူင်းႁႃၸဝ်ႉၵိၼ်ၶမ်ႈၼၼ်ႉတႄႉ ဢွၼ်ၵၼ်ဢွၵ်ႇႁိူၼ်းယေး ႁဵတ်း ၵၢၼ် ႁႃၵိၼ်လဵင်ႉတွင်ႉ ၵေႃႈ မီးယူႇ။
 ၸိူဝ်းဢမ်ႇဢွၵ်ႇႁိူၼ်းယေးသေ ဢွၼ်ၵၼ် stay at home ၵၵ်းတူဝ်ယူႇၼႂ်းႁိူၼ်းၽႂ်မၼ်းၵေႃႈ မီးတင်းၼမ်။
ၵူၼ်းၼုမ်ႇ မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ယၢမ်းလဵဝ် တီႈမူႇၸေႊ ႁဝ်းၶႃႈၼႆႉ ၵမ်ႈၼမ် ဢွၼ်ၵၼ် stay at home ၼႆႉ တေမီး 95 % ၼႆႉၶႃႈဢေႃႈ။
 မွၵ်ႈ 5 % ၼႆႉၵူၺ်း ဢၼ်ဢွၵ်ႇႁိူၼ်းယေးၵေႃႈ။
 ၵူၼ်းဢၼ်ဢွၵ်ႇႁိူၼ်းယေး ၼၼ်ႉတႄႉ ပဵၼ်ၵူၼ်းတၢင်ႇၸၢဝ်းၶိူဝ်းမႃးႁဵတ်းၵၢၼ် ႁႃၵိၼ်လဵင်ႉတွင်ႉႁႃၸဝ်ႉၵိၼ်ၶမ်ႈၵူၺ်း ၵမ်ႈၼမ်ၵေႃႈ ပဵၼ်ပီႈ ၼွင်ႉ ထုင်ႉလိၼ်ပဵင်းၼၼ်ႉၶႃႈဢေႃႈ”- ဝႃႈၼႆ။
တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ်ၼႆႉ တႄႇဢဝ်လိူၼ်ၵျုၼ်ႊၼႆႉမႃး ၽႄႈလၢမ်းႁၢဝ်ႈႁႅင်း ၼႂ်းမိူင်းတႆး တင်းသၢမ် ပွတ်းတွၼ်ႈ ႁဵတ်းႁႂ်ႈၵူၼ်းမိူင်း တိတ်းၸပ်း လူႉတၢႆ မီးၵူႈဝၼ်း။
 ၼွၵ်ႈလိူဝ်ၼၼ်ႉ မၢင်ၸႄႈဝဵင်းထုၵ်ႇၸီႉသင်ႇ stay at home ၵေႃႈမီး ဝႃႈၼႆ။
တင်ႈတႄႇၶွင်ႇသီႇသိုၵ်းမၢၼ်ႈ ယိုတ်းဢႃႇၼႃႇ ၸိုင်ႈမိူင်းမႃးထိုင်ယၢမ်းလဵဝ် ၶၢဝ်းတၢင်း 7 လိူၼ်ပၢႆ။
 ဢမ်ႇဢဝ်ပုၼ်ႈၽွၼ်းတူၺ်းလူပၼ်လွင်ႈယူႇသဝ်းၵိၼ်သၢင်ႈၵူၼ်းမိူင်း၊ ဢမ်ႇမီးလွင်ႈပူၵ်းပွင်ပၼ် ၵူၼ်းမိူင်းသင်သေဢၼ်။
 လိူဝ်ၼၼ်ႉ လွင်ႈတၢင်းပဵၼ်းၶူဝ်ႊဝိတ်ႉ 19 ၵေႃႈ ဢမ်ႇၵႅတ်ႈၵင်ႈ ပၼ်ၵူၼ်းမိူင်းလႆႈသင်။
 မၢင်ၵမ်းၵူၼ်းမိူင်းယင်းဢွၼ်ၵၼ်ထၢင်ႇထိူမ်ဝႃႈ သိုၵ်းမၢၼ်ႈတင်ႈၸႂ်ပွႆႇႁႂ်ႈမႅင်း ၽႄႈလၢမ်းတိတ်းၸပ်းၵူၼ်းမိူင်းၵူၺ်းႁိုဝ် ဝႃႈၼႆ။ ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း မီးၵူၼ်းတိတ်းၸပ်းၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19  &#8211; 250 ပၢႆ လူႉတၢႆယဝ်ႉ 2 ၵေႃႉ၊  လႅပ်ႈတေမီးၵူၼ်း တိတ်းၸပ်းၼမ်ထႅင်ႈလႄႈ ၵူၼ်းမိူင်းဢွၼ်ၵၼ်ၾၢင်ႉယူႇၾၢင်ႉၵိၼ် ၵဵပ်းသိုဝ်ႉၶူဝ်းၶွင်ၵိၼ်ယမ်ႉ ဝႃႈၼႆ။
ၶူဝ်ႊဝိတ်ႉလၢမ်းၽႄႈလႄႈၵူၼ်းၵဵင်းတုင်ဢမ်ႇႁတ်းဢွၵ်ႇႁိူၼ်း ၵၢင်ဝဵင်းၵဵင်းတုင် ယဵၼ်ငဝ်
မိူဝ်ႈဝႃး ဝၼ်းတီႈ 3/8/2021 တေႃႇထိုင်ယၢမ်းၵၢင်ၶမ်ႈ 8 မူင်း ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း ၵူတ်ႇထတ်း ႁၼ် ၵူၼ်းတိတ်းၸပ်း ၸိူဝ်ႉမႅင်း ၶူဝ်ႊဝိတ်ႉ 19 တိူဝ်းမႃးထႅင်ႈ 29 ၵေႃႉ။
 ယၢမ်းလဵဝ် တင်းမူတ်းမီးၵႂႃႇ 252 ၵေႃႉ၊ လူႉတၢႆ 2 ၵေႃႉ၊ လူင်းႁူင်းယႃယဝ်ႉ 106 ၵေႃႉလႄႈ တိုၵ်ႉယူတ်းယႃတူဝ်ဝႆႉ 144 ၵေႃႉ ၼႆယဝ်ႉ။
ၽူႈတူင်ႉၼိုင် တူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈ ၽူႈတွႆႇ ႁွၵ်ႈဝႃႈ -“ထၢင်ႇတႄႉ ပၢႆလိူၼ်ၼႆႉ ၵူၼ်း တိတ်းၸပ်းၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 ၼႆႉ တေၸၢင်ႈပုင်ႈၶိုၼ်ႈႁႅင်း ထိုင် 1,000 ပၢႆၵေႃႈ ၸၢင်ႈပဵၼ်လႆႈၶႃႈ”- ဝႃႈ ၼႆ။
ဢိင်ၼိူဝ်လွင်ႈၵူၼ်းၵဵင်းတုင် တိတ်းၸပ်းတၢင်းပဵၼ်ၶူဝ်ႊဝိတ်ႉပုင်ႈၶိုၼ်ႈၵူႈဝၼ်းၼႆႉသေ ၸိူဝ်းၾၢင်ႉယူႇၾၢင်ႉၵိၼ်ဢမ်ႇဢွၵ်ႇႁိူၼ်းယေးၵေႃႈမီး၊ ၵမ်ႈၽွင်ႈၵေႃႈ ၵႂႃႇၵဵပ်းသိုဝ်ႉတၢင်းၵိၼ်တၢင်းယမ်ႉဝႆႉထႅင်ႈ၊ ၾၢႆႇၸွႆႈထႅမ်တူင်ႇဝူင်းၵူၼ်းၵေႃႈတိုၵ်းသူၼ်းႁႂ်ႈၵဵပ်းၵၵ်းတူဝ်ယူႇႁိူၼ်း တီႈၵေႇသုတ်းမွၵ်ႈ 2 ဝူင်ႈဝႃႈၼႆ။
Photo KT Youth- ၶူဝ်ႊဝိတ်ႉလၢမ်းၽႄႈလႄႈၵူၼ်းၵဵင်းတုင်ဢမ်ႇႁတ်းဢွၵ်ႇႁိူၼ်း ၵၢင်ဝဵင်းၵဵင်းတုင် ယဵၼ်ငဝ်
“ပေႃးပဵၼ်လႆႈတႄႉ ၵူႈၵေႃႉ ႁႂ်ႈဝႆႉသတိယႂ်ႇယႂ်ႇၼမ်ၼမ် ၵႂႃႇတၢင်းၼွၵ်ႈၵေႃႈ ႁႂ်ႈသႂ်ႇ Mask ၽႃႈတူမ်းသူပ်းၵၼ်၊ ယဝ်ႉၵေႃႈ ၵႆႉလၢင်ႉမိုဝ်းပၼ်၊ သင်ပဵၼ်လႆႈ ယႃႇပေဢွၵ်ႇႁိူၼ်းမွၵ်ႈ 2 ဝူင်ႈၼႆႉ ယိုင်ႈၶႅၼ်းလီ။
 လိူဝ်ၼၼ်ႉ ၽႅၼ်ၵၢၼ်သိုဝ်ႉၶဝ်ႈၼမ်ႉ တၢင်းၵိၼ် ဢၼ်ႁႅင်ႈဝႆႉၵမ်ႈၽွင်ႈလႄႈ ယႃႈယႃ ၸိူဝ်းၼႆႉဝႆႉ”- ၽူႈတူင်ႉၼိုင် ၼႂ်းတူင်ႇဝူင်းၵူၼ်း သိုပ်ႇလၢတ်ႈၼႄၼင်ႇ ၼႆ။
ၼႂ်းၵူၼ်းမိူင်း 29 ၵေႃႉၼၼ်ႉ ဢၼ်ၵူတ်ႇထတ်းႁၼ် မိူဝ်ႈဝႃး ဝၼ်းတီႈ 3 ၼႆႉ ပဵၼ်ၵူၼ်း ၼႂ်းပွၵ်ႉ 1 ပွၵ်ႉ 2 ပွၵ်ႉ 3 ပွၵ်ႈ 5 လႄႈ ၵူၼ်းၼႂ်းဢိူင်ႇၵၢတ်ႇထၢႆႈ ၊ ဢိၵ်ႇၼႂ်းႁူင်းပလိၵ်ႈ ၸိူဝ်းၼႆႉ။
ၵူၼ်းၼုမ်ႇ ၼႂ်းၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ယၢမ်းလဵဝ် တီႈၵဵင်းတုင်ၼႆႉ ၵူၼ်းပဵၼ်ၽိူမ်ႉ ၶိုၼ်ႈၵူႈဝၼ်းၶႃႈဢေႃႈ၊ မိူဝ်ႈဝႃးၼႆႉ တီႈႁူင်းပလိၵ်ႈၵေႃႈ ၵူတ်ႇထတ်းႁၼ် ၵူၼ်းတူၵ်းၶွၵ်ႈ 2 ၵေႃႉ ယဝ်ႉၵေႃႈ ပလိၵ်ႈ 3 ၵေႃႉၼႆၶႃႈ”- ဝႃႈၼႆ။
ၼႂ်းၵူၼ်းပဵၼ် 29 ၵေႃႉၼၼ်ႉ ၼႂ်းဢိူင်ႇၵၢတ်ႇထၢႆႈ ဝၢၼ်ႈၼွင်သႅၼ် ၵူတ်ႇထတ်းႁၼ် တင်းမူတ်း မီး 11 ၵေႃႉ ၼမ်လိူဝ်တီႈ သုတ်းၼႂ်းဝဵင်းၵဵင်းတုင် ဝႃႈၼႆ။ဝဵင်းၼမ်ႉၸၢင် ၸိုင်ႈတႆးပွတ်းၸၢၼ်း ဝဵင်းတီႈမီးထၢၼ်တပ်ႉလူမ်းသိုၵ်းမၢၼ်ႈ ၼၼ်ႉ မီးၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ထိုင် 270 ၵေႃႉ သေလူႉတၢႆယွၼ်ႉတၢင်းပဵၼ် မီး 7 ၵေႃႉ၊ ပေႃးၼပ်ႉပႃး ၵူၼ်းၸိူဝ်းထုၵ်ႇထၢင်ႇထိူမ်ဝႃႈပဵၼ်ၶူဝ်ႊဝိတ်ႉသေလူႉတၢႆတႄႉ မီး 10 ပၢႆယဝ်ႉ ။
Photo ၸုမ်းၸွႆႈထႅမ်လွင်ႈၶူဝ်ႊဝိတ်ႉ ဝဵင်းၼမ်ႉၸၢင်- ၸဝ်ႈၼႃႈတီႈၾၢႆႇပၢႆးယူႇလီ တိုၵ်ႉၵူတ်ႇထတ်းပၼ် လွင်ႈတၢင်းပဵၼ်ၶူဝ်ႊဝိတ်ႉ တီႈၵူၼ်းမိူင်းၼမ်ႉၸၢင်
မိူဝ်ႈသိုၼ်းဝၼ်းတီႈ 2 ၾၢႆႇပၢႆးယူႇလီလႆႈဢဝ် ၼမ်ႉမုၵ်ႈၼမ်ႉလၢႆး ၵူၼ်း 37 ၵေႃႉသူင်ႇၵူတ်ႇထတ်းတီႈႁူင်းၽႄထၢတ်ႈ တီႈဝဵင်းတူၼ်ႈတီး လႆႈႁူႉဝႃႈၵူၼ်းတိတ်းၸပ်းတၢင်းပဵၼ်မီး 16 ၵေႃႉ ပဵၼ် ၵူၼ်းၸၢႆး 10 လႄႈၵူၼ်းယိင်း 6 ၵေႃႉ။
 ထုၵ်ႇသူင်ႇယူတ်းယႃတူဝ်ဝႆႉတီႈ ႁူင်းယႃလူင်ၸႄႈဝဵင်းၼမ်ႉၸၢင်ယဝ်ႉလႆႈႁူႉၼင်ႇၼႆ ။
“ ဝဵင်းၼမ်ႉၸၢင်ၼႆႉ ဢမ်ႇၸႂ်ႈဝဵင်းယႂ်ႇဝဵင်းၵႂၢင်ႈသေတႃႉ မၼ်းလုၵ်ႉလၢႆလၢႆၾၢႆႇ မႃးႁႃၵၼ်လႆႈလႄႈ ၵူၼ်းပဵၼ် ၼမ်တႄႉတႄႉဢေႃႈ။
 ၼႂ်းၵူၼ်းပဵၼ်ၼႆႉ ဢၼ်လုၵ်ႉတၢင်းပၢင်ႇလႅင်းသႂ်မႃးၵေႃႈ မီး ၊ဢၼ်လုၵ်ႉ တၢင်းမိူင်းၸိတ်ႇမႃး ၊ လုၵ်ႉတၢင်းၶူဝ်လမ်မႃးၵေႃႈမီးၽွင်ႈ ။
 ယၢမ်းလဵဝ်လႄႈ ဢၼ်ပဵၼ်ရူတ်ႉၵႃး သိုဝ်ႉၶၢႆၶူဝ်းၵုၼ်ႇၵူၺ်းယဝ်ႉၶႃႈ ၵႂႃႇမႃးတူင်ႉၼိုင်ယူႇၼႆႉ။
 ဢၼ်ပဵၼ်ၵူၼ်းပိုၼ်ႉတီႈလႄႈ လၢၼ်ႉၶၢႆၶူဝ်း ၸိူဝ်းၼႆႉ ဢမ်ႇပိုတ်ႇယဝ်ႉ။
 ၵူၼ်းမိူင်းတႄႉတႄႉၵေႃႈ ဢမ်ႇဢွၵ်ႇႁိူၼ်းယဝ်ႉၶႃႈ။
 ၵူၺ်းၵႃႈဢၼ်ႁႃၸဝ်ႉ ၵိၼ်ၶမ်ႈ ဢၼ်ႁဵတ်းၵၢၼ်လၢႆးဝၼ်းၵေႃႈသမ်ႉမီးၼမ်လႄႈ ဢမ်ႇၸၢင်ႈႁဵတ်းႁိုဝ်ၶႃႈ ” ၸဝ်ႈႁၢၼ်ႉၶၢႆၶူဝ်းၵုၼ်ႇ ၵူၼ်းၼမ်ႉၸၢင်လၢတ်ႈၼင်ႇၼႆ။
ဝဵင်းၼမ်ႉၸၢင်ၼႆႉ ပဵၼ်ဝဵင်းဢၼ်ယူႇတီႈတၢင်းၶွႆႈ တၢင်းၽႄ ၼမ်ႉၸၢင်တူၼ်ႈတီး ၊ ၼမ်ႉၸၢင်- ၵုၼ်ႁဵင်-ၵႃလိ -တႃႈၵေႃႈၵႂႃႇတၢင်းဢွၵ်ႇၶူင်း၊ ၼမ်ႉၸၢင် -မိူင်းၼၢႆးလၢင်းၶိူဝ်း ၊ ၼမ်ႉၸၢင်-မိူင်းၸိတ်ႇ-မွၵ်ႇမႆႇ-ႁူဝ်မိူင်း ၸိူဝ်းၼႆႉ။
 ပဵၼ်တီႈၵူၼ်းၵိုၼ်းငိုၼ်းၶွၼ်ႈလႄႈ ပဵၼ်တီႈလၢႆလၢႆတၢင်းမႃးလႅၵ်ႈၶူဝ်းၵုၼ်ႇၵႃႉၶၢႆတေႃႇၵၼ်။
 ၾၢႆႇၼိုင်ႈပဵၼ်တီႈထၢၼ် တပ်ႉလူမ်းသိုၵ်းမၢၼ်ႈပၵ်းသဝ်းလႄႈ လႆႈဝႃႈၵူၼ်းၸႃႇတိ ဢေႇလိူဝ်ႇ ၶႅၵ်ႇ။
ယၢမ်းလဵဝ်ၵူၼ်းတိတ်းၸပ်းတၢင်းပဵၼ်တီႈဝဵင်းၼမ်ႉၸင်မီး 270 ၵေႃႉ၊ ၵူၼ်းတၢႆယွၼ်ႉတၢင်းပဵၼ်မီး 7 ၵေႃႉ ၊ ပေႃးၼပ်ႉပႃး ဢၼ်ပႂ်ႉတူၺ်းငဝ်းလၢႆးတၢင်းပဵၼ်သေလူႉတၢႆတီႈႁိူၼ်းတႄႉ ၵူၼ်းတၢႆတင်းမူတ်းမီး 10 ပၢႆ၊ လႄႈၵူၼ်း ၶႅၼ်းၸိုၼ်ႈသေလူင်းႁူင်းယႃ ပွၵ်ႈမိူဝ်းႁိူၼ်းၶိုၼ်း မီး 152 ၵေႃႉယဝ်ႉ ၶွမ်ႊမတီႊၾၢႆႇၵႅတ်ႇၶႄႁႄႉၵင်ႈတၢင်းပဵၼ်ၶူဝ်ႊဝိတ်ႉ ၼမ်ႉၸၢင် ပိုၼ်ၽၢဝ်ႇဝႆႉၼင်ႇၼႆ။ၵူၼ်းမိူင်းၼႂ်းၸႄႈဝဵင်းၵၢတ်ႇလေႃႉ ၸိုင်ႈတႆးပွတ်းၸၢၼ်း လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 မီး 100 ပၢႆယဝ်ႉ ။
Photo ကလောမြို့ကိုဗစ်၁၉ရောဂါအရေးပေါ်ကူညီရေးအဖွဲ့- ၸုမ်းၸွႆႈထႅမ် ဢဝ်ၵူၼ်းဢၼ်မီးၾၢင်ႁၢင်ႈၸပ်းၶူဝ်ႊဝိတ်ႉ ၵႂႃႇႁူင်းယႃ တီႈဝဵင်းၵၢတ်ႇလေႃႉ
တေႃႇထိုင်ဝၼ်းတီႈ 3/8/2021 ၼႆႉၵူၼ်းမိူင်းၵၢတ်ႇလေႃႉ ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ မီးထိုင် 191 ၵေႃႉ လူႉတၢႆ 34 ၵေႃႉသေ တီႈဝဵင်းဢုမ်ႇပဝ်း(ဢွင်ႇပၢၼ်း) သမ်ႉ တိတ်းၸပ်းတၢင်းပဵၼ် 404 ၵေႃႉ လူႉတၢႆ မီး 75 ၵေႃႉယဝ်ႉ။
 ၼႂ်းၸိုင်ႈတႆးပွတ်းၸၢၼ်းလႆႈဝႃႈ တီႈၸႄႈဝဵင်းၵၢတ်ႇလေႃႉမီးၵူၼ်းတၢႆယွၼ်ႉၶူဝ်ႊဝိတ်ႉၼမ်လိူဝ်ပိူၼ်ႈ။
တီႈဝဵင်းႁၢႆးဝူဝ်း သမ်ႉမီးၵူၼ်းတိတ်းၸပ်းတၢင်းပဵၼ် 94 ၵေႃႉ လူႉတၢႆ 3 ၵေႃႉ။
“ယၢမ်းလဵဝ် တၢင်းပဵၼ်ၼႆႉမၼ်းၽႄႈလၢမ်းႁၢဝ်ႈႁႅင်း ၼႃႇယဝ်ႉလႄႈ ပေႃးဢမ်ႇမီးလွင်ႈယႂ်ႇၼႃႇ ယႃႇပေဢွၵ်ႇတၢင်းၼွၵ်ႈ။
 ပေႃးဢွၵ်ႇၼွၵ်ႈႁိူၼ်းၵေႃႈ ယႃႇလိုမ်းသႂ်ႇၽႃႈတူမ်းပၢၵ်ႇ။
 ၵမ်းၵမ်းလၢင်ႉမိုဝ်းပၼ်။
 ယႃႇယူႇမဝ်ၵိၼ်မၢင်သေၵမ်းၶႃႈ”- မေႃယႃလူင်တီႈႁူင်းယႃၵၢတ်ႇလေႃႉလၢတ်ႈၼင်ႇၼႆ။
တွၼ်ႈတႃႇတေႁၢမ်ႈလႆႈလွင်ႈတိတ်းၸပ်းၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ၼႆသေ ၾၢႆႇပၢႆးယူႇလီပိုၼ်ၽၢဝ်ႇဝႆႉဝဵင်းဢုမ်ႇပဝ်း ႁႂ်ႈဢွၼ်ၵၼ်ယူႇသဝ်းတီႈႁိူၼ်းၵူၺ်း Stay at Home ။
 ၵၢတ်ႇလူင်ဝဵင်းၵၢတ်ႇလေႃႉၵေႃႈပိုၼ်ၽၢဝ်ႇပိၵ်ႉဝႆႉတေႃႇထိုင်ဝၼ်းတီႈ 17 လိူၼ်ဢေႃႊၵတ်ႉသ် လႆႈႁူႉၼင်ႇၼႆ။
ယၢမ်းလဵဝ်ၼႂ်းမိူင်းတႆး မီးၵူၼ်းၸပ်းတၢင်းပဵၼ်ၶူဝ်ႊဝိတ်ႉ တင်းမူတ်း ႞ မိုၼ်ႇပၢႆ လူႉတၢႆ 300 ပၢႆ။
 ၵူၺ်းၵႃႈ ႁွင်ႈၵၢၼ်ၾၢႆႇပၢႆးယူႇလီၶွင်ၶွင်ႇသီႇသိုၵ်းမၢၼ်ႈတႄႉပိုၼ်ၽၢဝ်ႇဝႆႉဝႃႈ ၼႂ်းမိူင်းတႆး တိုၵ်ႉမီးၵူၼ်းၸပ်းတၢင်းပဵၼ် ၼပ်ႉႁူဝ်ႁဵင်ၵူၺ်း ။ၾၢႆႇပၢႆးယူႇလီ ဝဵင်းလၢင်းၶိူဝ်း သမ်းယႃႁႄႉၵင်ႈတၢင်းပဵၼ်ပၼ် ၵူၼ်းမိူင်း ၸိူဝ်းဢႃယု 65 ၶိုၼ်ႈၼိူဝ် တႄႇ ဢဝ်လိူၼ်ဢေႃႊၵတ်ႊသ်ၼႆႉမႃး ဝႃႈၼႆ။
Photo Credit to LKO Youth-မေႃယႃတီႈႁူင်းယႃလၢင်းၶိူဝ်း  ၵူတ်ႇထတ်း တၢင်းပဵၼ်ၶူဝ်ႊဝိတ်ႉပၼ်ၵူၼ်းမိူင်း
မိူဝ်ႈဝၼ်းတီႈ 1/8/2021 ၼႆႉ ယူႇတီႈၾၢႆႇပၢႆးယူႇလီ ၸႄႈဝဵင်းလၢင်းၶိူဝ်း ၸိုင်ႈတႆး ပွတ်းၸၢၼ်း တႄႇသမ်းယႃႁႄႉၵင်ႈ တၢင်းပဵၼ်ၶူဝ်ႊဝိတ်ႉ 19 ပၼ်ၵူၼ်းမိူင်း ၸိူဝ်းဢႃယုလႆႈ 65 ပီ ၶိုၼ်ႈၼိူဝ် တီႈႁူင်းယႃလူင် ၵူၼ်းမိူင်းလၢင်းၶိူဝ်း ၼႂ်းဝၼ်း ၼၼ်ႉ ၵူၼ်းၸိူဝ်းဢႃယု ဢမ်ႇတဵမ် 65 ပီ ၵေႃႈ ဢွၼ်ၵႂႃႇသမ်းလႄႈ ႁဵတ်းႁႂ်ႈၵူၼ်း ၶွၼ်ႈတုမ်ၵၼ်ၼမ် ၼႆယဝ်ႉ။
ၸၢႆးသိူဝ်ႁၢၼ် ၽူႈတူင်ႉၼိုင် ၼႂ်းတူင်ႇဝူင်းတႆး ၸႄႈဝဵင်းလၢင်းၶိူဝ်း လၢတ်ႈတီႈၽူႈတွႆႇႁွၵ်ႈဝႃႈ “ၶဝ်ပိုၼ်ၽၢဝ်ႇဝႆႉတႄႉ တေ သမ်းပၼ်သွင်ဝၼ်း ဝၼ်းတီႈ 1 တင်း 2 ၵူၺ်းၵႃႈ ၶဝ်သမ်းဝၼ်းလဵဝ်သေ ၵိုတ်းလိုဝ်းပႅတ်ႈ တီႈႁူင်းယႃလၢင်းၶိူဝ်း။
 ထိုင်မႃး ဝၼ်းတီႈ 2 သမ်ႉ ၶဝ်ၵႂႃႇသမ်းပၼ် တၢင်းထုင်ႉဝၢၼ်ႈႁၢတ်ႇ ၼႃးၵူင်းၼၼ်ႉၶႃႈဢေႃႈ။
 ပွင်ႇဝႃႈတႄႉ ၶဝ်တေဢိုတ်းတီႈႁူင်း ယႃၼႆသေ ၵႂႃႇသမ်းတီႈၼၼ်ႈႁိုဝ် ဢမ်ႇၼၼ် ယွၼ်ႉၵူၼ်းၼမ်လႄႈ ၵိုတ်းဝႆႉႁိုဝ် ဢမ်ႇႁူႉ တီႈႁူင်းယႃၼႆတႄႉ”- ဝႃႈၼႆ။
မိူဝ်ႈဝၼ်းတီႈ 1/8/2021 ၼၼ်ႉ ယိူင်းဢၢၼ်းဝႆႉ တႃႇသမ်းယႃပၼ် ၵူၼ်းထဝ်ႈ ဢႃယု 65 ၶိုၼ်ႈၼိူဝ်၊ ၵူၺ်းၵႃႈ ၼႂ်းဝၼ်း ၼၼ်ႉသမ်ႉ ၵူၼ်းၸိူဝ်းဢႃယု ပႆႇတဵမ် 65 ပီၵေႃႈ ဢွၼ်ၵၼ်ၵႂႃႇပႂ်ႉသမ်း ႁဵတ်းႁႂ်ႈၵူၼ်းၶွၼ်ႈၵၼ်ၼမ်။
 ယွၼ်ႉၼၼ် လွင်ႈသမ်းယႃႁႄႉ ၵင်ႈၼႆႉ တၼ်းလႆႈသမ်း ၼႂ်းဝၼ်းတီႈ 1 ဝၼ်းလဵဝ်ၵူၺ်း လႆႈၵိုတ်းယင်ႉဝႆႉ ယဝ်ႉ ၵူၼ်းလၢင်းၶိူဝ်းၵေႃႉၼိုင်ႈလၢတ်ႈၼင်ႇၼႆ။
“တီႈလၢင်းၶိူဝ်းႁဝ်းၶႃႈၼႆႉ မိူင်းလဵၵ်ႉလဵၵ်ႉဢွၼ်ႇၵူၺ်း မီးၵူၼ်းတိတ်းၸပ်းတၢင်း ပဵၼ်ၵႂႃႇ 136 ၵေႃႉ ယဝ်ႉၼႆ လႆႈဝႃႈ ၼမ် တႄႉၶႃႈဢေႃႈ။
 ဢၼ်ၼႆႉၵေႃႈလီၵူဝ်ၶႃႈ ၵူၺ်းၵႃႈ ပႆႇမီးၵူၼ်းတၢႆလႄႈ ၵူၼ်းမိူင်းႁဝ်းၼႆႉ ပႆႇၵူဝ်ႁိုဝ်ၵေႃႈ ဢမ်ႇႁူႉ။
 ပေႃးဝႃႈ ပဵၼ်လႆႈ ႁဝ်းၶႃႈ ဢွၼ်ၵၼ်ယူႇတီႈႁိူၼ်းယေးၽႂ်မၼ်းသေ ၸူဝ်ႈတၢင်းပဵၼ်ၼႆႉ ပႆႇၶႅၼ်း ႁဝ်းၶႃႈ ယႃႇပေၵႂႃႇဢွၵ်ႇတၢင်းလႂ် ၶႆႈတိုၵ်းသူၼ်းၼင်ႇၼႆၶႃႈ”- ၸၢႆးသိူဝ်ႁၢၼ် သိုပ်ႇလၢတ်ႈၼႄၼင်ႇၼႆ။
တေႃႇထိုင် ဝၼ်းတီႈ 2/8/2021 ၼႆႉ ၵူၼ်းၸပ်းတၢင်းပဵၼ်တီႈဝဵင်းလၢင်းၶိူဝ်း မီး 136 ၵေႃႉ ။
 သၢႆမၢႆၵူၼ်းတိတ်းၸပ်းတၢင်း ပဵၼ် ၼႂ်းၸႄႈတွၼ်ႈလၢင်းၶိူဝ်း မိူၼ်ၼင်ႇ ၵဵင်းတွင်း၊ မွၵ်ႇမႆႇ၊ မိူင်းၼၢႆး လႄႈ မိူင်းပၼ်ႇ ၸိူဝ်းၼႆႉတႄႉ တင်းမူတ်းမီးၵႂႃႇ 287 ၵေႃႉယဝ်ႉ ဝႃႈၼႆ။
ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 တိူဝ်းၼမ်ၶိုၼ်ႈမႃး ၵူႈဝၼ်း လႄႈ ယၢမ်းလဵဝ် ၶွင်ႇသီႇသိုၵ်းမၢၼ်ႈ ႁၢင်ႈ ႁႅၼ်းတႃႇသမ်းပၼ်ၶဵမ် ယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ။
 တင်ႈဢဝ်ဝၼ်းတီႈ 30/7/2021 တႄႇသမ်းပၼ်တီႈဝဵင်းယႂ်ႇဝဵင်းလူင် ၶႂ်ႈဝႃႈၵူႈဝဵင်း။
 လႆႈႁူႉဝႃႈပဵၼ်ယႃႈယႃ Sinopharm ဢၼ်မိူင်းၶႄႇႁဵတ်းဢွၵ်ႇ။
 သိုၵ်းမၢၼ်ႈသမ်း ယႃႈယႃႁႄႉၵင်ႈတၢင်းပဵၼ်ပၼ်ၵူၼ်းမိူင်းၼႆႉ ၵမ်းၼႆႉပဵၼ်ၵမ်းထူၼ်ႈ 2။
 မိူဝ်ႈၵမ်းထူၼ်ႈၼိုင်ႈၼၼ်ႉ ၵူၼ်းမိူင်း တိုၵ်ႉသုၵ်ႉယုင်ႈၸွမ်းလွင်ႈ ၼႄၵၢင်ၸႂ်သၢၼ်ၶတ်းသိုၵ်းမၢၼ်ႈ၊ ၾၢႆႇၼိုင်ႈၵေႃႈ ဢမ်ႇယွမ်းႁပ်ႉ ဢမ်ႇယုမ်ႇယမ်ၼိူဝ် သိုၵ်းမၢၼ်ႈ ဢမ်ႇႁဵတ်းၸွမ်းၶေႃႈသင်ႇသိုၵ်းမၢၼ်ႈလႄႈ ၼွၵ်ႈလိူဝ်ၶႃႈႁၢပ်ႇၵၢၼ်ၶုၼ် ဢမ်ႇမီးၽႂ်ၵႂႃႇသမ်း ၊ ၾၢႆႇၼိုင်ႈၽွင်းၼၼ်ႉ တၢင်းပဵၼ်ၶူဝ်ႊဝိတ်ႉၵေႃႈ ပႆႇၶိုၼ်းၽႄႈ လၢမ်း မိူၼ်ယၢမ်းလဵဝ်။
တႃႇတေသမ်းယႃႁႄႉၵင်ႈၶူဝ်ႊဝိတ်ႉ 19 ၼႆသေ ၵူၼ်းမိူင်း ဝဵင်းမႂ်ႇဢေးတႃႇယႃႇ ၸႄႈဝဵင်းတူၼ်ႈတီး ၶွၼ်ႈတုမ်ၵၼ်ၵႂႃႇပႂ်ႉ ပေႃးသတ်ႉၼႅၼ်ႈၼႃ  ၵူၼ်းမိူင်းသမ်ႉပေႃးတူၵ်းၸႂ်ၵူဝ်ႁႄ။
Photo CJ-  ၵူၼ်းမိူင်းမႃးပႂ်ႉသမ်းယႃႁႄႉၵင်ႈၶူဝ်ႊဝိတ်ႉ 19 တီႈဝဵင်းဢေးတႃႇယႃႇ 
မိူဝ်ႈၼႆႉ ဝၼ်းတီႈ 3/8/2021 ယၢမ်းၵၢင်ၼႂ်မွၵ်ႈ 10 မူင်း ၵူၼ်းမိူင်းပိုၼ်ႉတီႈ ဝဵင်းဢေးတႃႇယႃႇ ၸႄႈဝဵင်းတူၼ်ႈတီး ၸိုင်ႈတႆး ပွတ်းၸၢၼ်း ဢွၼ်ၵၼ်မႃးပႂ်ႉ သမ်းယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 တီႈႁူင်းႁေႃးၵၢင်ဝဵင်းသေ ၵူၼ်းမႃး ပႂ်ႉသမ်း ပေႃးသတ်ႉၼႅၼ်ႈၼႃ ၵူၼ်းမိူင်းပိုၼ်ႉတီႈ မႆႈၸႂ် ၵူဝ်ၸိူဝ်ႉမႅင်းၽႄႈလၢမ်းတိတ်းၸပ်းၵၼ်ၼမ်ၶိုၼ်ႈမႃး ၼႆ ယဝ်ႉ။
ၵူၼ်းပိုၼ်ႉတီႈ ဝဵင်းဢေးတႃႇယႃႇ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵူၼ်းမိူင်း ဢွၼ်ၵၼ်မႃးပႂ်ႉသမ်း ယႃႁႄႉ ၵင်ႈၼႆႉ ၼမ်တႄႉ သင်ဝႃႈ တီႈၼၼ်ႈ မီးၵူၼ်းပႃးၸိူဝ်ႉမႅင်းမႃးသေ ၵေႃႉသွင်ၵေႃႉလူး တၢင်းပဵၼ်ၼႆႉ တေဢမ်ႇၽႄႈ လၢမ်း တိတ်းၸပ်းၵၼ်မႃးၼမ်ၶႃႈႁႃႉ ။
 တႃႇၵႅတ်ႇၵင်ႈၶူဝ်ႊဝိတ်ႉၼႆသေ ႁဵတ်းသင် ၽူႈမီးပုၼ်ႈၽွၼ်းၶဝ် ဝူၼ်ႉၸိူင်ႉ ႁိုဝ်ဢမ်ႇႁူႉ လွင်ႈၼႆႉ”- ဝႃႈၼႆ။
ၵူၼ်းမိူင်းဢၼ်မႃးပႂ်ႉသမ်းယႃ ႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 တီႈဝဵင်းဢေးတႃႇယႃႇၼႆႉ ဢွၼ်ၵၼ်ၶပ်းထႅဝ် လုၵ်ႉ ဢဝ်တီႈၼႃႈႁူင်းႁေႃးၵၢင်ဝဵင်းသေ ၶပ်ႉၵၼ်မႃးတေႃႇထိုင်ၼႃႈယေးငိုၼ်းၵၢမ်ႇပေႃးၸႃ မီးၵူၼ်းတင်းၼမ် မႃးပႂ်ႉသမ်း ၼႆႉယဝ်ႉ။
“တီႈတႄႉမႃး ယူႇတီႈၽူႈမီးပုၼ်ႈၽွၼ်းၶဝ် လူဝ်ႇႁၢင်ႈႁႅၼ်းၶပ်ႉၶိုၼ်ပၼ်ၶႅမ်ႉၶႅမ်ႉၶႃႈဢေႃႈ။
 သင်ပဵၼ်လႆႈ လူင်းသမ်း ပၼ် ၸွမ်းၼႂ်းပွၵ်ႉ ယဝ်ႉၵေႃႈ တေလႆႈမၵ်းမၼ်ႈႁူဝ်ၵူၼ်း ဢၼ်တေမႃးသမ်းၼၼ်ႉ တေလႆႈပၼ်ႇပုတ်ႈၵၼ်သေမႃး ႁဵတ်းၸိူင်ႉၼႆ တေၶႅမ်ႉလႅပ်ႈၶႃႈဢေႃႈ။
 ယၢမ်းလဵဝ် ဢၼ်သမ်းၼႆႉသမ်ႉ ဢမ်ႇၸႂ်ႈၸိူင်ႉၼၼ် ၵူၼ်းမိူင်းမႃးၶွၼ်ႈတုမ် ၵၼ် တီႈလဵဝ်သေ သမ်းၼႆႉ ႁဵတ်းႁႂ်ႈတၢင်းပဵၼ်ၼႆႉ ၶိုၼ်းၽႄႈလၢမ်းတိတ်းၸပ်းၵၼ်ၶိုၼ်ႈ မႃးႁၢဝ်ႈႁႅင်းၵူၺ်းၶႃႈ ဢေႃႈ”- ၼၢင်းယိင်း ဢႃယု မွၵ်ႈ 45 ပီ ၵေႃႉၼိုင်ႈ တီႈဝဵင်းဢေးတႃႇယႃႇ လၢတ်ႈတီႈၽူႈတွႆႇႁွၵ်ႈၼင်ႇၼႆ။
ယႃႈယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ဢၼ် ၶွင်ႇသီႇသိုၵ်းမၢၼ်ႈ သမ်းပၼ်ၵူၼ်းမိူင်းယူႇယၢမ်းလဵဝ်ၼႆႉ ပဵၼ်ယႃႈ Sinopharm ၶွင်မိူင်းၶႄႇ လႆႈႁူႉၼင်ႇၼႆ။
ၵူၼ်းဝၢၼ်ႈၶိုမ်းမႂ်ႇ ၸႄႈဝဵင်းၵျွၵ်ႉမႄး ဢွၼ်ၵၼ်ပၢႆႈၽေးသိုၵ်းၵႂႃႇယူႇသဝ်းတီႈမိူင်းငေႃႉ ႁိူၼ်းၵူၼ်းဝၢၼ်ႈ 2 လင်ၺႃးၽဝ်   ပဵၼ်ၼမ်ႉမိုဝ်းၽႂ် ဢမ်ႇမီးၽႂ်ႁၼ်သေတႃႉ ဝၢႆးပၢင်တိုၵ်းယဝ်ႉ သိုၵ်းတဢၢင်း TNLA   တႄႉတူင်ႉၼိုင်ယူႇသဝ်းဝႆႉၼႂ်းဝၢၼ်ႈ  ၵူၼ်းဝၢၼ်ႈဢၼ်ပၢႆႈၽေးသိုၵ်းမႃးမီးတီႈ မိူင်းငေႃႉလၢတ်ႈ။
ႁၢင်ႈ ဝၢၼ်ႈၶိုမ်းမႂ်ႇ ၵျွၵ်ႉမႄး
ဝၼ်းတီႈ 27/7/2021 TNLA လႄႈ SSPP ဢၼ်ပဵၼ်လုၵ်ႈၸုမ်း ဢူၺ်းလီပွတ်းႁွင်ႇ လႄႈတင်း RCSS/SSA ပိုတ်းယိုဝ်းၵၼ်ႁိမ်းဝၢၼ်ႈၶိုမ်းမႂ်ႇ ၊ ၵူၼ်းဝၢၼ်ႈၶိုမ်းမႂ်ႇလႄႈဝၢၼ်ႈၵျွင်းၶမ်း ဢွၼ်ၵၼ်ပၢႆႈၽေးသိုၵ်းၵႂႃႇသွၼ်ႈယူႇတီႈမိူင်းငေႃႉ။
 ဝၢႆးလင်ပၢင်တိုၵ်းယဝ်ႉ ၾႆးမႆႈႁိူၼ်းၵူၼ်းဝၢၼ်ႈၵျွင်းၶမ်း 2 လင် ။
ၵူၼ်းပၢႆႈၽေးသိုၵ်းဢၼ်ႁွတ်ႈမိူင်းငေႃႉလၢတ်ႈတီႈၽူႈတွႆႇႁွၵ်ႈဝႃႈ -“မိူဝ်ႈႁဝ်းၶႃႈပၢႆႈဢွၵ်ႇမႃး ႁၼ်ၾႆးၵေႃႈမႆႈႁိူၼ်း 2 လင်ၶႃႈဢေႃႈ။
 ပဵၼ်ၽႂ်ၸုမ်းလႂ် မႃးၽဝ်ၵေႃႈဢမ်ႇႁူႉၶႃႈ ဢမ်ႇႁၼ်ၵေႃႉၽဝ်မၼ်း။
 ၵူၺ်းၵႃႈ သိုၵ်းလွႆတႄႉတူင်ႉၼိုင် ယူႇသဝ်းဝႆႉၼႂ်းဝၢၼ်ႈၶႃႈဢေႃႈ ။
 ယဝ်ႉၵေႃႈ ၵွၼ်ႇၼႃႈပဵၼ်ပၢင်တိုၵ်း ၼၼ်ႉ ၵူၼ်းသိုၵ်းလွႆ မႃးၶမ်ႁႅဝ်ႉၼၢမ် မၢတ်ႇၸဵပ်းႁၢဝ်ႈႁႅင်း 2 ၵေႃႉ တီႈႁိမ်းဝၢၼ်ႈၼႆႉသေၶဝ်ၸူး ၸႂ်လမ်ဢၼ်ၼၼ်ႉၶႃႈယူဝ်ႉ” ဝႃႈၼႆ။
ႁိူၼ်းၵူၼ်းဝၢၼ်ႈဢၼ်ၺႃးၽဝ်ၼၼ်ႉ ပဵၼ်ႁိူၼ်းၵင်ႈၽႃ မုင်းလဵၵ်း။
 ၵူၼ်းဝၢၼ်ႈတႄႉဢွၼ်ၵၼ် ပၢႆႈၽေးသိုၵ်းဝႆႉ ။
 မိူဝ်ႈၵွၼ်ႇတီႈႁိမ်းႁွမ်းဝၢၼ်ႈၶိုမ်းမႂ်ႇၼႆႉပဵၼ်တီႈယူႇသိုၵ်း RCSS/SSA ၵူၺ်းၵႃႈဝၢႆးလင်ပၢင်တိုၵ်းယဝ်ႉ သိုၵ်း RCSS ဢမ်ႇယူႇသဝ်းႁိမ်းဝၢၼ်ႈယဝ်ႉသေ သိုၵ်းTNLA သမ်ႉမႃးယူႇသဝ်းတူင်ႉၼိုင်ဝႆႉလႄႈၵူၼ်းပၢႆႈၽေးသိုၵ်းၵေႃႈဢမ်ႇပႆႇႁတ်းပွၵ်ႈၶိုၼ်းႁိူၼ်း ၊ ၼၢင်းယိင်းဢႃယုသႅၼ်းပၢၼ် 40 ပၢႆ ၵူၼ်းပၢႆႈၽေးသိုၵ်းႁွတ်ႈမိူင်းငေႃႉ လၢတ်ႈ။
ၵဵဝ်ႇၵပ်းလွင်ႈၽဝ်ႁိူၼ်းၼႆႉသေ ၽူႈၶၢၼ်ပၢၵ်ႇ TNLA လၢတ်ႈတီႈၽူႈတွႆႇႁွၵ်ႈဝႃႈ “ဢမ်ႇၸႂ်ႈၼမ်ႉမိုဝ်း TNLA ။
  ဢမ်ႇလႆႈပၼ်ဢၼုယၢတ်ႈၵူၼ်းသိုၵ်း ႁဵတ်းႁၢႆႉတေႃႇၵူၼ်းမိူင်း။
 ပဵၼ်ၶၢဝ်ႇၵႅၵ်းၶၢဝ်ႇပွမ် ဢၼ်မၢပ်ႇမႂ် TNLA ဝႆႉၵူၺ်း ”- ဝႃႈၼႆ။
ၶၢဝ်းလူင်းၼႃး ႁဵတ်းၵၢၼ်သူၼ်ႁႆႈၼႆႉ ယွၼ်ႉၽေးပၢင်တိုၵ်းသိုၵ်းသိူဝ်လႄႈၵူၼ်းဝၢၼ်ႈၶိုမ်းမႂ်ႇ ၶိုမ်းၵဝ်ႇ ၵျွင်းၶမ်း မွၵ်ႈ 600 ပၢႆႈမႃးယူႇသဝ်းမီးဝႆႉတီႈမိူင်းငေႃႉ ၊ ႁၼ်ႉတေႃႇထိုင်ယၢမ်းလဵဝ်ပႆႇၸၢင်ႈပွၵ်ႈၶိုၼ်း ႁိူၼ်းယေး။ၼႂ်းဝၼ်းလဵဝ်ၵူၺ်း ၵူၼ်း တီႈၼမ်ႉၶမ်း လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉ တင်းမူတ်း 11 ၵေႃႉ ပဵၼ်ဝၼ်း ဢၼ်လူႉတၢႆၼမ်သုတ်း ပေႃးလႆႈၶပ်ႉထႅဝ်ၵၼ်သေၽဝ် ထိုင်ယၢမ်းၶိုၼ်း ၸင်ႇတေယဝ်ႉ ဝႃႈၼႆ။
ၵူၼ်းပိုၼ်ႉတီႈ/ ၶပ်ႈတူဝ်တၢႆ တီႈၼမ်ႉၶမ်း 
မိူဝ်ႈဝႃး ဝၼ်းတီႈ 2/8/2021 ၵူၼ်းမိူင်းပိုၼ်ႉတီႈ ၸႄႈဝဵင်းၼမ်ႉၶမ်း ၸႄႈတွၼ်ႈမူႇၸေႊ ၸိုင်ႈတႆးပွတ်းႁွင်ႇ ဢၼ်လႆႈလူႉ တၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆႉ တင်းမူတ်းမီးၵႂႃႇ 11 ၵေႃႉ ၊ မိူဝ်ႈၵူႈပွၵ်ႈ ပႆႇယၢမ်ႈမီးမႃး ၵူၼ်းတၢႆၼမ်ၸိူင်ႉၼႆ။
ၽူႈတူင်ႉၼိုင် ၼႂ်းၸုမ်းပရႁိတ ၼမ်ႉၶမ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “မိူဝ်ႈဝႃးၼႆႉ ႁဝ်းၶႃႈ လႆႈတေႃႉသူင်ႇ ၵူၼ်းတၢႆ ၼႂ်းၼမ်ႉၶမ်းၼႆႉ တင်းမူတ်း 11 ၵေႃႉ ၶႃႈဢေႃႈ။
 ဢွင်ႈတီႈၽဝ်ၵူၼ်းတၢႆၼၼ်ႉ ပေႃးလႆႈၶပ်ႉၵၼ်သေ ၽဝ်ၶႃႈ ယဝ်ႉ။
 ၸၢၵ်ႈဢၼ်ၽဝ်ၵူၼ်းတၢႆၼႆႉသမ်ႉ လႆႈၸႂ်ႉၶၢဝ်းယၢမ်းၽဝ် ၼိုင်ႈၵေႃႉလႂ် ႁိုင်ၸူဝ်ႈမူင်းၶိုင်ႈ မွၵ်ႈသွင်ၸူဝ်ႈမူင်းၼႆႉ ၵူၼ်းတၢႆ 11 ၵေႃႉၼၼ်ႉ လႆႈၽဝ်ထိုင်ၵၢင်ၶိုၼ်း 1 မူင်းၼၼ်ႉၶႃႈၼႃႇ ၸင်ႇတေယဝ်ႉ”- ဝႃႈၼႆ။
ဢိင်ၼိူဝ် လွင်ႈၵူၼ်းမိူင်း လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 ၼမ် ၼႂ်းၸႄႈဝဵင်းၼမ်ႉၶမ်းၼႆႉ မိူဝ်ႈဝႃးဝၼ်းတီႈ 2 တေလႆႈဝႃႈ တၢႆၼမ်လိူဝ်တီႈသုတ်း။
 မၢင်ဝၼ်းၵူၼ်းတၢႆ ဢၼ်ၼမ်တီႈသုတ်းတေမီးမွၵ်ႈ 7 ၵေႃႉၼႆႉၵူၺ်း ၽူႈၸွႆႈထႅမ် ၼႂ်းၸုမ်းပရႁိတ သိုပ်ႇလၢတ်ႈၼႄၼင်ႇၼႆ။
“ၼႂ်းၸႄႈဝဵင်းၼမ်ႉၶမ်း ဢၼ်လႆႈၶပ်ႉထႅဝ်ၵၼ်သေ ၽဝ်ၵူၼ်းတၢႆၼႆႉ တေလႆႈဝႃႈ မိူဝ်ႈဝႃးၼႆႉ ပဵၼ်ပွၵ်ႈၵမ်းႁႅၵ်ႈၶႃႈယဝ်ႉ။
 မိူဝ်ႈၵူႈပွၵ်ႈတႄႉ ၼိုင်ႈဝၼ်းၼႆႉ ၼမ်တီႈသုတ်းတႄႉ တေမီးမွၵ်ႈ 7 ၵေႃႉၼႆႉၵူၺ်း”- ဝႃႈၼႆ။
ဢိင်ၼိူဝ် လွင်ႈၵၢၼ်ၽဝ်ၵူၼ်းတၢႆ တီႈၸႄႈဝဵင်းၼမ်ႉၶမ်းၼႆႉ ယွၼ်ႉဝႃႈ လႆႈၸႂ်ႉၽိုၼ်းသေ ၽဝ်ဢဝ်ၵူၺ်းလႄႈ လႆႈၸႂ်ႉၶၢဝ်းယၢမ်းႁိုင်မွၵ်ႈ 2 ၸူဝ်ႈမူင်း ၊ ယၢမ်းလဵဝ် ၵူၼ်းမိူင်းတိုၵ်ႉဢွၼ်ၵၼ် ၶိုင်တႃႇၵေႃႇသၢင်ႈတီႈၽဝ်ၵူၼ်းတၢႆ ထႅင်ႈယူႇ လႆႈႁူႉၼင်ႇၼႆ။
တေႃႇထိုင် မိူဝ်ႈဝႃး ဝၼ်းတီႈ 2/8/2021 ၼႆႉ ၼႂ်းၸႄႈဝဵင်းၼမ်ႉၶမ်း မီးၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 တင်းမူတ်း 711 ၵေႃႉ၊ လူႉတၢႆ 46 ၵေႃႉ လႆႈႁူႉမႃးတီႈ ၸုမ်းပရႁိတ ၸႄႈဝဵင်းၼမ်ႉၶမ်း လၢတ်ႈၼႄ ၼင်ႇၼႆ။ၾၢႆႇပၢႆးယူႇလီ ၸႄႈဝဵင်းလၢင်းၶိူဝ်း ပၼ်ၾၢင်ႉထိုင်ၵူၼ်းမိူင်း ႁၢမ်ႈၶွၼ်ႈတုမ် ၵၼ်ၼမ် မိူဝ်ႈၽွင်း ၵႂႃႇဢၢပ်ႇၼမ်ႉတဵင်း ၵူဝ် တၢင်းပဵၼ်ၽႄႈလၢမ်းတိတ်းၸပ်းၵၼ်ၼမ် ဝႃႈၼႆ။
Photo Hso Harn-ၾင်ႇၼမ်ႉတဵင်း ဝဵင်းလၢင်းၶိူဝ်း
မိူဝ်ႈဝႃး ဝၼ်းတီႈ 2/8/2021 ယူႇတီႈႁွင်ႈၵၢၼ်ပၢႆးယူႇလီ ၸႄႈဝဵင်းလၢင်းၶိူဝ်း ၸိုင်ႈတႆး ပွတ်းၸၢၼ်း ပၼ်ၾၢင်ႉထိုင်ၵူၼ်း မိူင်းပိုၼ်ႉတီႈ ႁၢမ်ႈၶွၼ်ႈတုမ်ၵၼ်ၼမ် မိူဝ်ႈၽွင်းၵႂႃႇဢၢပ်ႇၼမ်ႉတဵင်းၼၼ်ႉ ၵူဝ်တၢင်းပဵၼ်ၸိူဝ်ႉမႅင်းၶူဝ်ႊဝိတ်ႉ 19 ၽႄႈ လၢမ်း တိတ်းၸပ်းၵၼ်ၼမ် ၼႆယဝ်ႉ။
ၸၢႆးသိူဝ်ႁၢၼ် ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၼႂ်းၸႄႈဝဵင်းလၢင်းၶိူဝ်း လၢတ်ႈတီႈၽူႈတွႆႇႁွၵ်ႈဝႃႈ “ပူၼ်ႉမႃးလၢႆဝၼ်းၼႆႉ ယူႇတီႈမေႃယႃ လၢင်းၶိူဝ်းၼႆႉသမ်ႉ ႁေႃႈၵႃး ၵႂႃႇတၢင်းၾင်ႇၼမ်ႉတဵင်းသေ လႆႈႁၼ်မႅၼ်ႈ ၵူၼ်းမိူင်းပိုၼ်ႉတီႈ တိုၵ်ႉဢွၼ်ၵၼ်လူင်းဢၢပ်ႇၼမ်ႉတဵင်းတီႈတႃႈၼမ်ႉယူႇ ႁဵတ်းၼႆၶႃႈဢေႃႈ။
 ထႅင်ႈၾၢႆႇၼိုင်ႈၵေႃႈယၢမ်းလဵဝ် တီႈလၢင်းၶိူဝ်းၼႆႉသမ်ႉ တၢင်းပဵၼ်ၵေႃႈၽႄႈၸပ်းၵၼ်ၼမ်ၼႃႇယဝ်ႉၶႃႈၼႃ။
 တီႈတႃႈၼမ်ႉၵေႃႈ ၵူၼ်းၵႂႃႇဢၢပ်ႇၼမ်ႉ သမ်ႉၵႂႃႇၼင်ႈဢုပ်ႇၵၼ် ယူႇၸမ်ၵၼ် ဢမ်ႇသႂ်ႇၽႃႈတူမ်းသူပ်း ။
 ဢၢပ်ႇၼမ်ႉၵေႃႈဢၢပ်ႇ ၸမ်ၵၼ် ႁဵတ်းၼႆလႄႈ မေႃယႃၶဝ်ႁၼ်သေ ၸင်ႇပၼ်ၾၢင်ႉထိုင် ၵူၼ်းမိူင်းပိုၼ်ႉတီႈမႃးမိူဝ်ႈဝႃး ဝၼ်းတီႈ 2 ၼႆႉၶႃႈ”- ဝႃႈၼႆ။
ယၢမ်းလဵဝ်တီႈဝဵင်းလၢင်းၶိူဝ်း မီးၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19  ႞ပၢၵ်ႇပၢႆ။
 ၵၢတ်ႇလႄႈ လၢၼ်ႉၶၢႆတၢင်းၵိၼ်တၢင်းယမ်ႉ တႄႉပိၵ်ႉဝႆႉ၊ ၵူၼ်းပိုၼ်ႉတီႈၵေႃႈ ဢိုတ်း ၽၵ်းတူႁိူၼ်းယေး   ဢမ်ႇႁတ်းဢွၵ်ႇၵႂႃႇတႂ်ႈမိူဝ်းၼိူဝ် ။
 ဢၼ်ႁၼ်ၵူၼ်းတိတ်းၸပ်းမႅင်းယူႇယၢမ်းလဵဝ်တႄႉ ပဵၼ်သၢႆသိုပ်ႇ ၵူၼ်းဢၼ်မီးတၢင်းပဵၼ်သေ ယူတ်းယႃတူဝ်ဝႆႉယူႇၼၼ်ႉလွၼ်ႉလွၼ်ႉ ၵူၼ်းလၢင်းၶိူဝ်းလၢတ်ႈၼေၼင်ႇၼႆ။
Photo Hso Harn-ႁိမ်းၾင်ႇၼမ်ႉတဵင်း ဝဵင်းလၢင်းၶိူဝ်း ၵူႈပွၵ်ႈမီးၵူၼ်းၵိုၼ်းၶွၼ်ႈ မႃးၼင်ႈၵိၼ်တၢင်းၵိၼ်
“ယၢမ်းလဵဝ် ၾၢႆႇမေႃယႃၶဝ် ယွၼ်းတၢင်းႁူမ်ႈမိုဝ်း ယႃႇပေလူင်းဢၢပ်ႇၼမ်ႉ ၶၢဝ်းလဵဝ်ၵၼ်၊ ၵူၼ်းမိူင်းႁဝ်းၶႃႈၵမ်ႈၽွင်ႈ ၸိူဝ်းဢမ်ႇၵူဝ် ၵိၼ်လွင်ႈတၢင်းပဵၼ်ၵေႃႈ ဢွၼ်ၵၼ် ၵႂႃႇၼင်ႈၵိၼ်လဝ်ႈပီႇယႃႇ ၵေႃႈတိုၵ်ႉမီးယူႇ ။
 ႁဝ်းၶႃႈတႄႉ ႁၼ်လီၵမ်ႉထႅမ်ၸွမ်း လွင်ႈမေႃယႃၶဝ်ပၼ်ၾၢင်ႉၸိူင်ႉၼႆႉယူႇၶႃႈ”- ၸၢႆးသိူဝ်ႁၢၼ် သိုပ်ႇလၢတ်ႈ ၼႄၼင်ႇၼႆ။
မိူဝ်ႈၼႆႉ ဝၼ်းတီႈ 3 ၸွမ်းၾင်ႇၼမ်ႉတဵင်း ဢမ်ႇမီးၵူၼ်းမႃးၼင်ႈၵိၼ် ဢုပ်ႇၵၼ် မိူၼ်မိူဝ်ႈၵူႈပွၵ်ႈယဝ်ႉ လႆႈဝႃႈၵူၼ်းမိူင်း ႁူမ်ႈမိုဝ်းၸွမ်း မိူၼ်ၼင်ႇ ၾၢႆႇပၢႆးယူႇလီ ယွၼ်းတၢင်းႁူမ်ႈမိုဝ်းဝႆႉၼၼ်ႉယဝ်ႉ ၵူၼ်းၼုမ်ႇ ပိုၼ်ႉတီႈ လၢင်းၶိူဝ်း ၵေႃႉၼိုင်ႈ လၢတ်ႈၼႄၼင်ႇၼႆ။
ၼႂ်းၸႄႈဝဵင်းလၢင်းၶိူဝ်းၼႆႉ မီးၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 တင်းမူတ်း 136 ၵေႃႉ လူႉတၢႆ ပႆႇမီး လႆႈၶႂၢင်ႉလူင်း ႁူင်းယႃယဝ်ႉ 43 ၵေႃႉ တိုၵ်ႉယူတ်းယႃတူဝ်ဝႆႉ 93 ၵေႃႉ တေႃႇထိုင် ဝၼ်းတီႈ 2/8/2021 ၼႆႉ လႆႈႁပ်ႉႁူႉမႃးတီႈႁွင်ႈ ၵၢၼ်ပၢႆး ယူႇလီ ၸႄႈဝဵင်းလၢင်းၶိူဝ်းၼင်ႇၼႆ။ၵူၼ်းမိူင်းငေႃႉ   ၽူႈၸၢႆး ဢႃယု 50 ပၢႆ ၵေႃႉၼိုင်ႈ ထုၵ်ႇၸုမ်းယိပ်းၵွင်ႈၵၢင်ႇဢၼ်မႃးပၵ်းသဝ်းတူင်ႉၼိုင်ၼႂ်းဝၢၼ်ႈ တီႉမတ်ႉသေ  ႁွင်ႉၵႂႃႇပေႃႉထုပ်ႉထတ်းထၢမ် ထိုင်တီႈပေႃးလႆႈမၢတ်ႇၸဵပ်းႁၢဝ်ႈႁႅင်း ၼႆယဝ်ႉ။
ၵူၼ်းမိူင်းငေႃႉ ဢၼ်ၺႃးၸုမ်းသိုၵ်းလွႆတီႉၺွပ်းၵႂႃႇပေႃႉထုပ်ႉ 
မိူဝ်ႈဝၼ်းတီႈ 28/7/2021 ယၢမ်းၵၢင်ၼႂ်ၼၼ်ႉ လုင်းသၢင်ႇသူၺ်ႇ ဢႃယု မွၵ်ႈ 55 ပီ ပဵၼ်ၵူၼ်းဝၢၼ်ႈႁိူၼ်းဝူဝ်း ၵိင်ႇၽႄ ၸႄႈဝဵင်းမိူင်းငေႃႉ ၸႄႈဝဵင်းၵျွၵ်ႉမႄး ၸိုင်ႈတႆး ပွတ်းႁွင်ႇ ထုၵ်ႇၸုမ်းယိပ်းၵွင်ႈၵၢင်ႇ ဢၼ်ယူႇသဝ်းဝႆႉၼႂ်းဝၢၼ်ႈ ႁိူၼ်းဝူဝ်းၼၼ်ႉ တီႉၺွပ်းၸႅတ်ႈထၢမ်ပေႃႉထုပ်ႉမၼ်းၸၢႆး တႃႇၶၢဝ်းတၢင်း 4 ဝၼ်း ၸင်ႇပွႆႇပၼ်တူဝ်ၶိုၼ်း ၼႂ်းဝၼ်းတီႈ 31/7/2021 ယၢမ်းၵၢင်ၼႂ်။
ၵူၼ်းမိူင်းငေႃႉ ဢၼ်ၺႃးၸုမ်းသိုၵ်းလွႆတီႉၺွပ်းၵႂႃႇပေႃႉထုပ်ႉ 
ၵူၼ်း  မိူင်းငေႃႉၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ပိူင်ပဵၼ်မၼ်းၼႆႉ မိူဝ်ႈပိူၼ်ႈပၢႆႈၽေးသိုၵ်းၼၼ်ႉ မၼ်းၸၢႆးသမ်ႉ ဢမ်ႇပၢႆႈမႃးၸွမ်း ယူႇဝႆႉၼႂ်းသူၼ်ၼဵင်ႈသေ မၼ်းၸၢႆးၶိုၼ်းမိူဝ်းဢဝ်ၶဝ်ႈတီႈဝၢၼ်ႈ ။
 ၽိူဝ်ႇၶိုၼ်ႈမိူဝ်း တီႈဝၢၼ်ႈ ၵေႃႈ ထုၵ်ႇသိုၵ်းလွႆ ဢၼ်မီးၼႂ်းဝၢၼ်ႈၼၼ်ႉ  တီႉၺွပ်းမၼ်းဝႆႉ။
 ၺွပ်းဝႆႉ 4 ဝၼ်း တႄႇဢဝ် ဝၼ်းတီႈ 28 ထိုင် 31 ၸင်ႇတေပွႆႇၶိုၼ်း။
 ၼႂ်းၶၢဝ်းတၢင်း 4 ဝၼ်းၼၼ်ႉ သိုၵ်းၶဝ်မတ်ႉသေ ၸႅတ်ႈထၢမ်မၼ်းၸၢႆး ဢဝ်လုၼ်ႈၽိုၼ်း တဵင်သႂ်ႇတီႈၶႃ တီႈတိၼ် ပေႃးယဝ်ႉ ပေႃႉထုပ်ႉႁၢဝ်ႈႁႅင်း။
 ၸိူဝ်းၶႃမၼ်းၸၢႆး ၼႃႈၶႅင်ႈမၼ်းၵေႃႈၸိူဝ်းၼႆႉ လွၵ်ႈၼမ် လႆႈပူၵ်ႉ ပတ်ႉတီးဝႆႉ ၸိူဝ်းၶႃႈလူင် ၵုမ်ႇၵူၼ်ႈမၼ်းၸၢႆးၵေႃႈ ပဵၼ်ႁွႆးမၢၼ်ႉမူတ်းၶႃႈ”- ဝႃႈၼႆ။
ၵဵဝ်ႇၵပ်းလွင်ႈၼႆႉ ယူႇတီႈၽူႈတွႆႇႁွၵ်ႈ လႆႈတွင်ႈထၢမ်ၵႂႃႇတီႈ ၸဝ်ႈႁၢၼ် မၢႆးဢၢႆႈၵျေႃႇ ၽူႈၶၢၼ်ပၢၵ်ႇ TNLA ဝႃႈ -“ယူႇတီႈ ၸုမ်း TNLA သေ တီႉၺွပ်းပေႃႉထုပ်ႉ ၵူၼ်းမိူင်းၼႆႉ ဢမ်ႇမီး၊ လွင်ႈၵူၼ်းမိူင်းငေႃႉၺႃးတီႉမတ်ႉပေႃႉထုပ်ႉၼၼ်ႉၵေႃႈ TNLA ဢမ်ႇလႆႈႁူႉၸွမ်းသင်”- ဝႃႈၼႆ။
လုင်းသၢင်ႇသူၺ်ႇ ဢၼ်ထုၵ်ႇသိုၵ်း TNLA တီႉၺွပ်းပေႃႉထုပ်ႉၼႆႉ မၼ်းၸၢႆး ပဵၼ်ၸၢဝ်းတဢၢင်း ပဵၼ်ၵူၼ်းၸႃႇတိ ၼမ်ႉ သၼ်ႇ မႃးယူႇတၢင်းမိူင်းငေႃႉၼႆႉ ၶၢဝ်းတၢင်းႁိုင်ယဝ်ႉ မၼ်းၸၢႆးပဵၼ်ၵူၼ်းႁူၼၵ်း/ ၼူၵ်ႇဝႆႉ ၵေႃႉၼိုင်ႈ။
 ယၢမ်းလဵဝ် ပၢႆႈမႃး ယူႇဝႆႉတီႈ ၵူၼ်းပၢႆႈၽေးမိူင်းငေႃႉ ဝႃႈၼႆ။
ယွၼ်ႉပိူဝ်ႈပၢင်တိုၵ်းၼႂ်းၵႄႈ TNLA လႄႈ တင်း RCSS သေ ၵူၼ်းဝၢၼ်ႈ ဢၼ်ပၢႆႈၽေးသိုၵ်းမႃးမီးၼႂ်း ၸႄႈဝဵင်းၵျွၵ်ႉမႄး မီး 1,000 ပၢႆ။
 ၵမ်ႈၽွင်ႈပွၵ်ႈၶိုၼ်းႁိူၼ်း ယဝ်ႉ သေတႃႉ ၵမ်ႈၽွင်ႈတႄႉပႆႇႁတ်းပွၵ်ႈၶိုၼ်းႁိူၼ်း။
ယၢမ်းလဵဝ် ၵူၼ်းပၢႆႈၽေး ၼႂ်းၸႄႈဝဵင်းၵျွၵ်ႉမႄးတိုၵ်ႉမီး မွၵ်ႈ 600 ပၢႆၼႆႉယူႇ ဝႃႈၼႆ။ၵူၼ်းၵဵင်းတုင် လႆၵၼ်ၵႂႃႇသမ်းယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 သတ်ႉၼႅၼ်ႈၼႃႁႅင်း ၵူၼ်းမိူင်းပိုၼ်ႉတီႈမႆႈၸႂ် ၵူဝ် ၸိူဝ်ႉမႅင်းၽႄႈလၢမ်းတိတ်းၸပ်းၵၼ်ၼမ်ၶိုၼ်ႈမႃး  ။
Photo ၵူၼ်းပိုၼ်ႉတီႈ/ ၵူၼ်းမိူင်း ဢွၼ်ၵၼ်ၵႂႃႇသမ်းယႃႁႄႉၵင်ႈၶူဝ်ႊဝိတ်ႉ တီႈႁူင်းႁေႃး ၵၢင်ဝဵင်း 
မိူဝ်ႈၼႆႉ ဝၼ်းတီႈ 2/8/2021 ၵူၼ်းမိူင်းပိုၼ်ႉတီႈ ၸႄႈဝဵင်းၵဵင်းတုင် ဢွၼ်ၵၼ် လင်ႇလႆ ၵႂႃႇသမ်းယႃႈယႃႁႄႉၵင်ႈ ၸိူဝ်ႉ မႅင်း တၢင်းပဵၼ်ၶူဝ်ႊဝိတ်ႉ 19 တီႈႁူင်းႁေႃး ၵၢင်ဝဵင်း (မြို့တော်ခန်းမ) ၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း ၵူၼ်းမိူင်း သတ်ႉၼႅၼ်ႈၼႃယူႇၸမ်ၵၼ်ၼမ်ႁႅင်းသေ ႁဵတ်းႁႂ်ႈၵူၼ်းမိူင်းမႆႈၸႂ် ပႃးထႅင်ႈၵူဝ်ၸိူဝ်ႉမႅင်းၼႆႉ ၵႂႃႇၽႄႈလၢမ်းတိတ်းၸပ်း ၵၼ်ၼမ်ၶိုၼ်ႈမႃး ၼႆယဝ်ႉ။
ၽူႈတူင်ႉၼိုင်ၼႂ်းတူင်ႇဝူင်းၵူၼ်း ၸႄႈဝဵင်းၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇ ႁွၵ်ႈဝႃႈ “မိူဝ်ႈၼႆႉ ယၢမ်းၵၢင်ၼႂ် ယူႇ တီႈ ႁဝ်းၶႃႈ လႆႈႁၼ် ၵူၼ်းမိူင်းႁဝ်း ၼႅတ်ႈဢွၼ်ၵၼ်ၵႂႃႇႁိမ်ထူဝ်းယႃႁႄႉၵင်ႈၶူဝ်ႊဝိတ်ႉ 19 ဢၼ်ႁွင်ႉဝႃႈ Sinopharm ၵၼ်ၼၼ်ႉ ၵူၼ်းပေႃးတဵမ်သတ်ႉတိတ်းၵၼ်လူင်ဝႆႉ ဢမ်ႇယၢၼ်ၵႆၵၼ် တိတ်းတိူဝ်ႉၵၼ် လူင်ဝႆႉၶႃႈဢေႃႈ။
 သင်ဝႃႈ ၼႂ်း ၵူၼ်းၵႂႃႇသမ်းယႃၼၼ်ႉ မီးၵူၼ်းၸိူဝ်ႉမႅင်းၵႂႃႇ ၵေႃႉသွင်ၵေႃႉလူး တေႁဵတ်းႁိုဝ် ဢမ်ႇၸပ်းၵၼ်ၵႂႃႇမူတ်းယဝ်ႉႁိုဝ်ၼၼ်ႉ မိူၼ်တင်းဝႃႈ ပွႆႇၸိူဝ်ႉမႅင်းသႂ်ႇၵၼ်ၵူၺ်းၶႃႈဢေႃႈ ယူႇတီႈႁဝ်းၶႃႈ ထတ်းသၢင်ႁၼ်တႄႉ”- ဝႃႈၼႆ။
ယွၼ်ႉၼၼ်လႄႈ ၼင်ႇႁိုဝ် ၵူၼ်းမိူင်းၸိူဝ်းၵႂႃႇသမ်းယႃၵၼ်ၼၼ်ႉ တေဢမ်ႇလႆႈယူႇ တိတ်းၸပ်းၵၼ် တေလႆႈယူႇႁၢၼ်ႇ ၵၼ်မွၵ်ႇႁိုဝ် တေလႆႈၶပ်းထႅဝ်ၸိူင်ႉႁိုဝ် ၸဵမ်ၸိူဝ်းၼႆႉ ယူႇတီႈ ၾၢႆႇပၢႆးယူႇလီ လူင်ပွင်ၸိုင်ႈ တေလႆႈၸတ်းၵၢၼ် တမ်း ဝၢင်းပၼ် ၼင်ႇႁိုဝ် ၵူၼ်းမိူင်းၸိူဝ်းမႃးထူဝ်းယႃႁႄႉၵင်ႈၵၼ်ၼၼ်ႉ ပေႃးတေဢမ်ႇမီးလွင်ႈၵၼ် တိတ်းၸပ်း ၸိူဝ်းမႅင်ႉ တေႃႇၵၼ် တေလႆႈႁဵတ်းႁိုဝ်ၼႆ ၽူႈတူင်ႉၼိုင် ၼႂ်းတူင်ႇဝူင်း ၵဵင်းတုင် သိုပ်ႇလၢတ်ႈၼႄၼင်ႇၼႆ။
“ၵူၼ်းမိူင်းႁဝ်းသမ်ႉ လွင်ႈပၢႆးယူႇလီၼႆ တေလႆႈႁႄႉၵင်ႈၵၼ်ၸိူင်ႉႁိုဝ်ၼႆ ဢမ်ႇပေႃး ႁူႉလီၶႃႈ လူင်ပွင်ၸိုင်ႈၵေႃႈ ၾၢႆႇၼိုင်ႈ ဢမ်ႇၸႅၵ်ႇၼႄၶေႃႈမုလ်း ၵၢႆႊလၢႆႊၼႄ ဝႃႈတေလႆႈႁဵတ်းၸိူင်ႉႁိုဝ် ၵူၼ်းမိူင်းၵေႃႈ သမ်ႉၵူဝ်တၢႆ ႁိမ်ၵၼ်ၵႂႃႇထူဝ်း တၢင်းပဵၼ် ၼႆႉ တေတိတ်းၽႄႈၶိုၼ်ႈမႃးထႅင်ႈႁၢဝ်ႈႁႅင်းၵွၼ်ႇ ပေႃးပဵၼ်ၼႆႉတႄႉ”- ဝႃႈၼႆ။
ဢိင်ၼိူဝ် လွင်ႈၵၢၼ်သမ်းယႃႁႄႉၵင်ႈ တၢင်းပဵၼ်ၶူဝ်ႊဝိတ်ႉ 19 ၼႂ်းၸႄႈဝဵင်းၵဵင်းတုင်ၼႆႉသေ ၵူၼ်းမိူင်းပိုၼ်ႉတီႈ ၵမ်ႈ ၼမ် မႆႈၸႂ် လူဝ်ႇႁၢင်ႈႁႅၼ်း သိုဝ်ႉၶူဝ်းၶွင်ၵိၼ်ယႅမ်ႉၵဵပ်းဝႆႉတင်းၼမ်ၵူၺ်းယဝ်ႉ။
 သင်ဝႃႈ ၵူၼ်းမိူင်း ဢမ်ႇၶၢမ်ႇယူႇ ၵႆၵၼ်သေ လူင်ပွင်ၸိုင်ႈ ဢမ်ႇၸတ်းၵၢၼ်ပၼ်လႆႈလီတႄႉ ၵူၼ်းပဵၼ်တိုၼ်းတေ တိူဝ်းလိူဝ်မႃးထႅင်ႈ ဢမ်ႇႁၢင်ႉ ၵူၼ်းပိုၼ်ႉတီႈ ၵဵင်း တုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈၼင်ႇၼႆ။
“ၵူၼ်းမိူင်းႁဝ်းၵေႃႈ ၶဝ်ဢမ်ႇၸွမ်းပၵ်းပိူင်တၢင်းပဵၼ် လူင်ပွင်ၸိုင်ႈၵေႃႈ ဢမ်ႇလၢတ်ႈၼႄ တေလႆႈႁဵတ်းႁိုဝ် ဢမ်ႇၸီႉ ၸမ်ႈၼႄၵူၼ်းမိူင်း တေလႆႈႁဵတ်းႁိုဝ် မိူဝ်ႈၽွင်းၵႂႃႇသမ်းၶဵမ်ၼၼ်ႉ။
 ဢမ်ႇၼၼ်ၵေႃႈ ပဵၼ်ၽႅၼ်ၵၢၼ် မဢလ တင်ႈၸႂ်ပွႆႇ တၢင်းပဵၼ်ၽႄႈလၢမ်း ပၼ်ၵူၼ်းမိူင်းႁိုဝ် ၼႂ်းၸႂ်ႁဝ်းၶႃႈတႄႉ ၶႂ်ႈထၢင်ႇၸိူင်ႉၼႆယဝ်ႉၶႃႈ။
 မိူဝ်ႈလဵဝ်တႄႉ ႁိူၼ်းယေးၽႂ်မၼ်း လူဝ်ႇသိုဝ်ႉၶဝ်ႈၼမ်ႉတင်းၵိၼ်ၵဵပ်းၵၼ်ဝႆႉ ၵူၺ်းယဝ်ႉ ၼႂ်းလိူၼ်ၼႆႉ ဢမ်ႇၼၼ် လိူၼ်ၼႃႈၼႆႉ ငဝ်းလၢႆး တေဢမ်ႇပေႃးၶႂ်ႈ လီယဝ်ႉ ပေႃးႁဝ်းတူၺ်းငဝ်းလၢႆးဝၼ်းသွင်ဝၼ်းၼႆႉ တၢင်းပဵၼ်တေတိူဝ်းၶိုၼ်ႈမႃးၼပ်ႉ ႁူဝ်ႁဵင်းမၼ်းၵေႃႈ ၸၢင်ႈပဵၼ်လႆႈ ပေႃးၵူၼ်းမိူင်း ဢမ်ႇၶၢမ်ႇယူႇယၢၼ်ၵႆၵၼ် မိူဝ်ႈၽွင်းၵႂႃႇသမ်းယႃၼၼ်ႉတႄႉ”- ဝႃႈၼႆ။
ၼႂ်းၸႄႈဝဵင်းၵဵင်းတုင် တႄႇသမ်းယႃႁႄႉၵင်ႈတၢင်းပဵၼ်ၶူဝ်ႊဝိတ်ႉ 19 ပၼ်ၵူၼ်းမိူင်းမႃး မိူဝ်ႈဝၼ်းတီႈ ဝၼ်းတီႈ 30-31/7/2021 တီႈႁူင်းႁေႃး ၵၢင်ဝဵင်း၊ ဝၼ်းတီႈ 1/8/2021 တီႈႁူင်းႁေႃးၵၢင်ဝဵင်းလႄႈ ဢိူင်ႇလွႆမူၺ်၊ ဝၼ်းတီႈ 2/8/2021 သမ်ႉ တီႈႁူင်းႁေႃး ၵၢင်ဝဵင်း၊ ဝတ်ႉယၢင်းႁူၵ်းလႄႈ ဢိၵ်ႇထႅင်ႈလၢႆလၢႆတီႈ။
 ဝၼ်းတီႈ 3/8/2021 သမ်ႉ ႁူင်းႁေႃး ၵၢင်ဝဵင်းလႄႈ ၸွမ်းသၼ်လွႆ 5 ဢိူင်ႇ ၸိူဝ်းၼႆႉ ဝႃႈၼႆ။
ယၢမ်းလဵဝ် ၼႂ်းၸႄႈဝဵင်းၵဵင်းတုင် မီးၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 တေႃႇထိုင်ဝၼ်းတီႈ 1/8/2021 ၼႆႉ မီးၵူၼ်း တိတ်းၸပ်း ၸိူဝ်ႉမႅင်း ၶူဝ်ႊဝိတ်ႉ 19 တင်းမူတ်း 206 ၵေႃႉ။
 လူႉတၢႆ 2 ၵေႃႉ၊ လူင်းႁူင်းယႃယဝ်ႉ 66 ၵေႃႉ တိုၵ်ႉယူတ်းယႃဝႆႉ 138 ၵေႃႉ။
 မိူဝ်ႈၼႆႉ ဝၼ်းတီႈ 2 ယၢမ်းၵၢင်ၼႂ်သမ်ႉ ၵူတ်ႇထတ်းႁၼ်ထႅင်ႈ 4 ၵေႃႉ ၼႆယဝ်ႉ။ယၢမ်းလဵဝ် ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်း မီးၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 တင်း မူတ်း 200 ပၢႆ လူႉတၢႆ 2 ၵေႃႉယဝ်ႉ ဝႃႈၼႆ။
Photo KT Youth ၵၢင်ဝဵင်းၵဵင်းတုင်ယဵၼ်ငႅဝ်ဢမ်ႇမီးၵူၼ်းၵႂႃႇမႃး ယွၼ်ႉပိူဝ်ႈ တၢင်းပဵၼ်ၶူဝ်ႊဝိတ်ႉ 19 လၢမ်းၽႄႈႁၢဝ်ႈႁႅင်း 
မိူဝ်ႈၼႆႉ ဝၼ်းတီႈ 2/8/2021 ယၢမ်းၵၢင်ၼႂ် ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 ၼႂ်းၸႄႈဝဵင်း ၵဵင်းတုင်  ထႅင်ႈ 4 ၵေႃႉ ၽူႈၸၢႆး ၵေႃႉၼိုင်ႈလႄႈ ၼၢင်းယိင်း 3 ၵေႃႉ ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵူၼ်းပဵၼ်ၼႆႉ ၶႂ်ႈဝႃႈ ၽိူမ်ႉၶိုၼ်ႈၵူႈ ဝၼ်းယဝ်ႉၶႃႈ တီႈၵဵင်းတုင်ၼႆႉ။
 ယၢမ်းလဵဝ် တီႈၵဵင်းတုင်တႄႉ ၵမ်ႈၼမ် ဢွၼ်ၵၼ်ၵၵ်းတူဝ်ၵၼ်ဝႆႉၶႃႈဢေႃႈ ႁၢၼ်ႉၶၢႆၶူဝ်း ၸိူဝ်းၼႆႉၵေႃႈ ပိၵ်ႉၵၼ်မႃးၼမ်ယဝ်ႉၶႃႈ”- ဝႃႈၼႆ။
မိူဝ်ႈဝႃး ဝၼ်းတီႈ 1/8/2021 တီႈၸႄႈဝဵင်းၵဵင်းတုင် မီးၵူၼ်းလူႉတၢႆ ယွၼ်ႉတၢင်းပဵၼ် ၶူဝ်ႊဝိတ်ႉ 19 ထႅင်ႈၵေႃႉၼိုင်ႈ ယၢမ်း လဵဝ် လႆႈလူႉတၢႆၵႂႃႇယဝ်ႉတင်းမူတ်း 2 ၵေႃႉ ဝႃႈၼႆ။
“မိူဝ်ႈဝႃးၼႆႉ လႆႈငိၼ်းဝႃႈ ပဵၼ်ၽူႈၵွၼ်းဝတ်ႉၼွင်သႅၼ် ဢိူင်ႇၵၢတ်ႇထၢႆႈ လွၼ်ႇၵႂႃႇ တူၼ်ၼိုင်ႈ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၼႆၶႃႈဝႃႇ လွၼ်ႉမိူဝ်ႈဝႃးသေ ပူၼ်ႉၶၢပ်ႈတူဝ် မိူဝ်ႈဝႃးၵမ်းလဵဝ်ၶႃႈဢေႃႈ။
 ယဝ်ႉၵေႃႈ ယၢမ်းလဵဝ် ဝၢၼ်ႈၼွင်သႅၼ်ၵေႃႈ လႆႈ Lockdown ဝႆႉ ၸူဝ်ႈၶၢဝ်း လႆႈငိၼ်းဝႃႈ မီးၵူၼ်းတိတ်းၸပ်းဝႆႉထႅင်ႈ ပဵၼ်လၢႆၵေႃႉ ၼႆၶႃႈ”- ၵူၼ်းၼုမ်ႇ ၵဵင်းတုင် သိုပ်ႇ လၢတ်ႈၼႄ ၼင်ႇၼႆ။
ယွၼ်ႉတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်းၼႆႉသေ မၢင်ဢိူင်ႇ မၢင်ဝၢၼ်ႈ ၼႂ်းၸႄႈဝဵင်းၵဵင်းတုင် ပိၵ်ႉဢိုတ်းဝၢၼ်ႈ ဢိူင်ႇဝႆႉၵမ်ႈၽွင်ႈ ယွၼ်ႉၵူဝ်တၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်း ၼမ်ၶိုၼ်ႈတိတ်းၸပ်းၵၼ်ၼမ် ဝႃႈၼႆ။
ၼႂ်းၸႄႈဝဵင်းၵဵင်းတုင် ၸိုင်ႈတႆးပွတ်းဢွၵ်ႇၶူင်းၼႆႉ တႄႇဢဝ်မိူဝ်ႈၼႂ်းလိူၼ်ၵျုၼ်ႊ မႃးတေႃႇထိုင် ဝၼ်းတီႈ 1/8/2021 ၼႆႉ ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ် ၶူဝ်ႊဝိတ်ႉ 19 တင်းမူတ်းမီးၵႂႃႇ 206 ၵေႃႉ၊ လူႉတၢႆ 2 ၵေႃႉ၊ လူင်းႁူင်းယႃယဝ်ႉ 66 ၵေႃႉ တိုၵ်ႉယူတ်းယႃဝႆႉ 138 ၵေႃႉ။
 မိူဝ်ႈဝၼ်းတီႈ 2/8/2021 သမ်ႉ မီးၵူၼ်းတိတ်းၸပ်း ၽိူမ်ႉၶိုၼ်ႈထႅင်ႈ 4 ၵေႃႉ ဝႃႈၼႆ။ တၢင်းပဵၼ်ၶူဝ်ႊဝိတ်ႉၶဝ်ႈမႃးႁွပ်ႈသၢမ် ၼႂ်းမိူင်းႁူမ်ႈတုမ် ႁိုင်မႃးၶၢဝ်းတၢင်း 2 လိူၼ်ပၢႆ  မိူဝ်ႈၼႆႉ ဝၼ်းတီႈ 2/8/2021 ယၢမ်းၵၢင်ၼႂ် တီႈဝဵင်းမိူင်းယၢင်း ၸႄႈတွၼ်ႈၵဵင်းတုင် ၸိုင်ႈတႆးပွတ်း ဢွၵ်ႇၶူင်း တႄႇထတ်းႁၼ် ၵူၼ်းမုင်ႉႁေႃႁိူၼ်း   လဵဝ်ၵၼ်   တိတ်းၸပ်းၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 တင်းမူတ်း 10 ၵေႃႉ ၊ ယၢမ်းလဵဝ်ပွၵ်ႉယွမ်ႇၼၼ်ႉထုၵ်ႇပိၵ်ႉႁၢမ်ႈ Lockdown ဝႆႉယဝ်ႉ။
ပၢႆႉတၢင်းၶဝ်ႈ ဝဵင်းမိူင်းယၢင်း ၸိုင်ႈတႆးပွတ်းဢွၵ်ႇ
ၸၢႆးလိူၼ်ၶမ်း ၽူႈၶဝ်ႈၸုမ်းၶွမ်ႊမတီႊၾၢႆႇၵႅတ်ႈၵင်ႈတၢင်းပဵၼ်ၶူဝ်ႊဝိတ်ႉ 19 ၸႄႈဝဵင်းမိူင်းယၢင်း လၢတ်ႈတီႈ ၽူႈတွႆႇႁွၵ်ႈ ဝႃႈ “ၸႂ်ႈၶႃႈဢေႃႈ တီႈမိူင်းယၢင်းႁဝ်းၶႃႈ လႆႈၵူတ်ႇထတ်းႁၼ်ၸိူဝ်ႉမႅင်းၶူဝ်ႊဝိတ်ႉ 19 မိူဝ်ႈၼႆႉ ယၢမ်းၵၢင်ၼႂ် 10 ၵေႃႉ ပဵၼ် ၶွပ်ႈၶူဝ်း/ မုင်ႉႁေႃႁိူၼ်းလဵဝ် ၵၼ်မူတ်းမူတ်းၶႃႈ။
 လႆႈဢဝ်ၶိူင်ႈ RDT Test Kit ၵူတ်ႇထတ်းသေ ဢွၵ်ႇမႃး Positive ၶႃႈ ဢေႃႈ”- ဝႃႈၼႆ။
ယၢမ်းလဵဝ် ၵူၼ်းပဵၼ်ၼႂ်းၶွပ်ႈၶူဝ်းလဵဝ်ၵၼ် တင်းမူတ်း 10 ၵေႃႉၼၼ်ႉ လႆႈသူင်ႇယူတ်းယႃတူဝ်ဝႆႉတီႈႁူင်းယႃလူင် ၸႄႈ ဝဵင်းမိူင်းယၢင်းယဝ်ႉ။
 ၼွၵ်ႈလိူဝ်ၼၼ်ႉ ၵူၼ်းႁိမ်းႁွမ်းလႄႈ ဝၢၼ်ႈႁေႃႈၵၢင်တႄႉ ထုၵ်ႇ Lockdown ဝႆႉ ၸူဝ်ႈၶၢဝ်းယဝ်ႉ ဝႃႈၼႆ။
“ယၢမ်းလဵဝ် ႁဝ်းၶႃႈၵေႃႈ တိုၵ်ႉၸွပ်ႇထၢမ်တူၺ်းၵူၼ်းႁိမ်းႁွမ်းယူႇၸမ် ၵူၼ်းၼႂ်းၶွပ်ႈၶူဝ်း ၵူၼ်းပဵၼ်ၼၼ်ႉထႅင်ႈယူႇၶႃႈ။
 ဝႃႈၵူၼ်းၼႂ်းမုင်ႉႁေႃႁိူၼ်းၵူၼ်းပဵၼ်ၼၼ်ႉ ယၢမ်ႈၵႂႃႇတၢင်းလႂ်ၽွင်ႈ ၼင်ႇႁိုဝ် ပေႃးတေႁူႉငဝ်ႈႁၢၵ်ႈမၼ်းသေ ပေႃးတေ ၸၢင်ႈၵႅတ်ႇၶႄႁႄႉၵင်ႈတၼ်းၶိုတ်းလႆႈၶႃႈ။
 ႁဝ်းၶႃႈ ထၢမ်တီႈတူဝ်ၸဝ်ႈႁိူၼ်း ၵူၼ်းပဵၼ်ၼၼ်ႉတႄႉ လၢတ်ႈၼႄဝႃႈ ဢမ်ႇ မီးလွင်ႈဢွၵ်ႇတၢင်းၵႂႃႇတၢင်းလႂ်ၼႆၶႃႈဢေႃႈ”- ၸၢႆးလိူၼ်ၶမ်း သိုပ်ႇလၢတ်ႈၼႄထႅင်ႈၼင်ႇၼႆ။
တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ်ၼႆႉ ၼႂ်းၸႄႈဝဵင်းမိူင်းယၢင်း ၸိုင်ႈတႆးပွတ်း ဢွၵ်ႇၶူင်း တိုၵ်ႉၵူတ်ႇထတ်း ႁၼ်ၵူၼ်း တိတ်းၸပ်းၸိူဝ်ႉမႅင်း 10 ၵေႃႉၼႆႉ တိုၵ်ႉပဵၼ်ပွၵ်ႈၵမ်းႁႅၵ်ႈ။
 ၼွၵ်ႈလိူဝ်ၼၼ်ႉ ယူႇတီႈၽူႈမီးပုၼ်ႈၽွၼ်ႈ ၾၢႆႇၵႅတ်ႇၵင်ႈ တၢင်းပဵၼ် ၸႄႈဝဵင်းမိူင်းယၢင်းၵေႃႈ လႆႈႁၢင်ႈႁႅၼ်းဝႆႉ တႃႇၵူၼ်းၶဝ်ႈၵၵ်းတူဝ် Quarantine ၵၼ်ဝႆႉ တီႈပၢင်လဵၼ်ႈမၢၵ်ႇ ၼင်ဝႆႉယူႇ ဝႃႈၼႆ။
“ဢၼ်ၶႂ်ႈၾၢၵ်ႇထိုင်ၵူၼ်းမိူင်းၼႂ်းပိုၼ်ႉတီႈႁဝ်းၶႃႈတႄႉ တေမီးယူႇ 2 လွင်ႈၶႃႈ။
 လွင်ႈတၢင်းပဵၼ်ၶူဝ်ႊဝိတ်ႉ 19 ၼႆႉ ဢၼ် ဝႄႈလႆႈၵေႃႈတေမီး ဢၼ်ဢမ်ႇဝႄႈလႆႈၵေႃႈတေမီးလႄႈ ၵွပ်ႈၼႆ 1 ၼႆႉ ႁဝ်းၶႃႈ လူဝ်ႇပၼ်ႁႅင်းၸႂ် ၶတ်းၸႂ်ၸွႆႈထႅမ်ၵူၼ်း ပဵၼ်ၶဝ် ၼင်ႇႁိုဝ် ပေႃးတေၸဵဝ်းႁၢႆၸဵဝ်းၶႅၼ်းမႃး။
 2 သမ်ႉ ၵူၼ်းမိူင်းႁဝ်း ၸိူဝ်းပႆႇပဵၼ် တိတ်းၸပ်းၼၼ်ႉၵေႃႈ ၸွမ်းၼင်ႇ ပၵ်းပိူင်မၢႆမီႈမီးၼၼ်ႉ ႁႂ်ႈဢွၼ်ၵၼ်ႁဵတ်းၸွမ်းၵၼ် ႁႂ်ႈၾၢင်ႉသတိၵႂႃႇမႃး ယူႇသဝ်းၵိၼ်သၢင်ႈၵၼ်လီလီ ၸဵမ်ၸိူဝ်းၼႆႉ ၶႃႈ”- ၸၢႆးလိူၼ်ၶမ်း တုၵ်းသူၼ်းထိုင် ၵူၼ်းပိုၼ်ႉတီႈ ၼင်ႇၼႆ။
ၸႄႈဝဵင်းမိူင်းယၢင်းၼႆႉ ၵူၼ်းဝၢၼ်ႈပွၵ်ႉယွမ်ႇလႄႈမီးလွင်ႈႁူမ်ႈမိုဝ်းၵၼ် ၽွမ်ႉၽဵင်ႇၵၼ်လႄႈ ႁႄႉၵင်ႈတၢင်းပဵၼ်လႆႈလီ။
 ၵူၼ်းၼွၵ်ႈဝဵင်းဢမ်ႇလႆႈၶဝ်ႈၼႂ်းဝဵင်း၊ ၵူၼ်းတေၵႂႃႇသူၼ် ၵႂႃႇႁိူၵ်ႈယင်းလႆႈႁၢႆးငၢၼ်းတူဝ်ၵူႈဝၼ်း။
မိူင်းယၢင်းၼႆႉ ယူႇၼႂ်းၸႄႈတွၼ်ႈၵဵင်းတုင် ၸိုင်ႈတႆးပွတ်းဢွၵ်ႇၶူင်း ၊ ၸႄႈဝဵင်းမိူင်းၶၢၵ်ႇ ဢၼ်တိတ်း ၸပ်း ၸႄႈဝဵင်းမိူင်းယၢင်းၼၼ်ႉၵေႃႈ မီးၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 သွင်ၵေႃႉ ဝႃႈၼႆ။
ယၢမ်းလဵဝ် ၼႂ်းၸႄႈဝဵင်းၵဵင်းတုင်သမ်ႉ မီးၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ်ၶူဝ်ႊဝိတ်ႉ 19 ပုင်ႈၶိုၼ်ႈ 206 ၵေႃႉ၊ လူႉတၢႆ 2 ၵေႃႉ၊ လူင်းႁူင်းယႃ 66 ၵေႃႉလႄႈ တိုၵ်ႉယူတ်းယႃတူဝ်ဝႆႉ 138 ၵေႃႉ တေႃႇထိုင်ဝၼ်းတီႈ 1/8/2021 ၼႆႉ ဝႃႈၼႆ။မိူဝ်ႈၼႆႉ ဝၼ်းတီႈ 2/8/2021 ယၢမ်းၵၢင်ၼႂ် 10 မူင်း ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 ဢၼ်ယူတ်းယႃတူဝ်ဝႆႉ တီႈ ႁူင်းယႃလူင် ၸႄႈဝဵင်းၼမ်ႉၶမ်း ၸႄႈတွၼ်ႈမူႇၸေႊ ၸိုင်ႈတႆး ပွတ်းႁွင်ႇ လူႉတၢႆထႅင်ႈ 3 ၵေႃႉ ၼႆယဝ်ႉ။
ဢွင်ႈတီႈၽဝ် ၵူၼ်းတၢႆ ၸႄႈဝဵင်းၼမ်ႉၶမ်း
ၽူႈၸွႆႈထႅမ် ၼႂ်းၸုမ်းပရႁိတ ၵေႃႉၼိုင်ႈ ၸႄႈဝဵင်းၼမ်ႉၶမ်း လၢတ်ႈတီႈၽူႈတွႆႇ ႁွၵ်ႈဝႃႈ “မိူဝ်ႈၼႆႉ ယၢမ်းၵၢင်ၼႂ်ၼႆႉၵူၺ်း ၵူၼ်းပဵၼ်ၶူဝ်ႊဝိတ်ႉ တီႈႁူင်းယႃ လႆႈလူႉတၢႆၵႂႃႇ 3 ၵေႃႉ။
 ဢမ်ႇပႆႇပႃး ၵူၼ်းထၢင်ႇထိူမ်(သံသယ) ဢၼ်လူႉတၢႆ တီႈႁိူၼ်းထႅင်ႈ”- ဝႃႈၼႆ။
သဵၼ်ႈမၢႆ ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 ၼႂ်းၸႄႈဝဵင်းၼမ်ႉၶမ်း တေႃႇထိုင် ဝၼ်းတီႈ 1/8/2021 ၼႆႉ တင်းမူတ်း ၵူၼ်းပဵၼ်မီး 689 ၵေႃႉ၊ လူႉတၢႆ 42 ၵေႃႉ၊ လႆႈၶႂၢင်ႉလူင်း ႁူင်းယႃယဝ်ႉ 487 ၵေႃႉလႄႈ တိုၵ်ႉယူတ်းယႃဝႆႉယူႇ 170 ၵေႃႉ ၼႆ ယဝ်ႉ။
“ၼႂ်းၸႄႈဝဵင်းၼမ်ႉၶမ်းၼႆႉ ၶႂ်ႈဝႃႈတၢႆၵူႈဝၼ်းၶႃႈယဝ်ႉ။
 မိူဝ်ႈၼႆႉ လႆႈငိၼ်းဝႃႈ တွၼ်ႈၵၢင်ၼႂ်ၼႆႉၵူၺ်း လူႉတၢႆထႅင်ႈ 5 ၵေႃႉယဝ်ႉ။
 ၼႂ်း 5 ၵေႃႉၼၼ်ႉ တီႈႁူင်းယႃ 3 ၵေႃႉ။
 ယဝ်ႉၵေႃႈ လူႉတၢႆ တီႈႁိူၼ်းယေး 2 ၵေႃႉ ၼႆႉသမ်ႉ မၵ်ႉမၼ်ႈဝႆႉ ပဵၼ် ၵူၼ်း ထၢင်ႇထိူမ်ၼႆၵူၺ်းၶႃႈဝႃႈ”- ၵူၼ်းမိူင်းပိုၼ်ႉတီႈၼမ်ႉၶမ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈ ၼင်ႇၼႆ။
ယွၼ်ႉတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းႁၢဝ်ႈႁႅင်းၼႂ်းၸႄႈဝဵင်းၼမ်ႉၶမ်းလႄႈၵူၼ်းပဵၼ်မၢင်ၵေႃႉ ဢမ်ႇၶၢမ်ႇ ၵႂႃႇယူတ်းယႃတူဝ်တီႈႁူင်းယႃ ယူႇတီႈႁိူၼ်းယေးၸဝ်ႈၵဝ်ႇ ယူတ်းယႃႁင်းၵူၺ်း ၸိူဝ်းၼႆႉ ၵေႃႈမီး။
 ယၢမ်းလဵဝ် ၼႂ်းၸႄႈဝဵင်း ၼမ်ႉၶမ်းၼႆႉ လႆႈမၵ်းမၼ်ႈပဵၼ်ဝႆႉ ပိုၼ်ႉတီႈႁၢဝ်ႈႁႅင်း ဝဵင်းၼိုင်ႈသေ ၵူၼ်းမိူင်းလႆႈထုၵ်ႇၵၵ်းတူဝ် Stay at home ၵၼ်ဝႆႉ ၼႆယဝ်ႉ။မီႊတီႊယႃႊ ဢမ်ႇၼၼ် သိုဝ်ႇၶၢဝ်ႇ ဢၼ်ဝႃႈၼႆႉ မၼ်းႁဵတ်းႁိုဝ် ၵွင်ႉၵၢႆႇၵၼ်တင်း လူင်ပွင်ၸိုင်ႈၸိူင်ႉႁိုဝ်။
 လူင်ပွင်ၸိုင်ႈ ၼၼ်ႉ ပေႃးသမ်ႉပဵၼ်လူင်ပွင်ၸိုင်ႈၸဝ်ႈဢႃႇၼႃႇၼႆ မၼ်းၸၢင်ႈ ႁဵတ်းႁႂ်ႈမီႊတီႊယႃႊ ဢမ်ႇၼၼ် သိုဝ်ႇၶၢဝ်ႇၼၼ်ႉ လူတ်းယွမ်းၸိူင်ႉႁိုဝ်၊ ၵၢၼ်ႉသုမ်းၸိူင်ႉၼင်ႇႁိုဝ်၊ ၶဝ်ၸၢင်ႈဢဝ်ၸႂ်ႉတိုဝ်း ပဵၼ်ၶိူင်ႈမိုဝ်းၶဝ်ၸိူင်ႉၼင်ႇႁိုဝ် ဢဝ်ၸဵမ်ၸိူဝ်းၼႆႉ ၸိူဝ်းႁူႉယဝ်ႉၵေႃႈ တေမီး၊ ၸိူဝ်းလဵပ်ႈႁဵၼ်းယူႇၵေႃႈ တေမီးယူႇ။
သိုဝ်ႇ Media 
လူင်ပွင်ၸိုင်ႈဢၼ်ဝႃႈၼႆႉ တၵ်းလႆႈႁပ်ႉပုၼ်ႈၽွၼ်း ပေႃႈမႄႈၵူၼ်းမိူင်း ။
 ၼင်ႇႁိုဝ် ၵူၼ်းမိူင်း ပေႃးတေယုမ်ႇယမ် လူင်ပွင်ၸိုင်ႈၼၼ်ႉ တၵ်းလႆႈမီးလွင်ႈပိုတ်ႇၽိူၺ် ၸႅင်ႈလႅင်းတေႃႇၵၼ်။
 လိူဝ်ၼၼ်ႉ တမ်တူဝ်လုၵ်ႈၸုမ်း လူင်ပွင်ၸိုင်ႈ ၵေႃႈလီ ၸိူဝ်းပဵၼ်ၽူႈႁၢပ်ႇၵၢၼ်ၶုၼ်ၶဝ်ၵေႃႈလီ ၼင်ႇႁိုဝ် တေဢမ်ႇမီးလွင်ႈႁဵတ်းၸွမ်း ဢၵတိ ၽိတ်းသိလ်ၵၢၼ်ၼၼ်ႉ ၵေႃႈ သမ်ႉတေလႆႈမီးလွင်ႈပိုတ်ႇပၢင်ႇပၼ် ၸႅင်ႈၸႅင်ႈ လႅင်းလႅင်း ၼင်ႇႁိုဝ် တေမီးလွင်ႈပိုတ်ႇပၢင်ႇ ၸႅင်ႈလႅင်းၼႄၵူၼ်း မိူင်း တေလႆႈႁူႉ ႁၼ်ၸွမ်းၼၼ်ႉသမ်ႉ တေလႆႈမီးၵၢၼ်သိုဝ်ႇၶၢဝ်ႇ ဢၼ်ဝႃႈမီႊတီႊယႃႊၼႆႉ။
ပေႃးဢဝ်ၵၢပ်ႈဝၢၼ်ႈပၢၼ်မိူင်း ပၢၼ်ၻီႊမူဝ်ႊၶရေႊသီႊဝႃႈတႄႉ မီႊတီႊယႃႊ ဢမ်ႇၼၼ်ၵေႃႈ သိုဝ်ႇၶၢဝ်ႇၼႆႉ မၼ်းတိုၼ်း ပဵၼ်လၵ်ႉသၢင်ႉထူၼ်ႈ 4 ၸိူဝ်းၸိုင်ႈမိူင်းၻီႊမူဝ်ႊၶရေႊသီႊၶဝ်တႄႉ ႁပ်ႉႁၼ်ၸိူင်ႉၼၼ်။
လၵ်ႉသၢင်ႉလူင်ပွင်ၸိုင်ႈၼႆႉ မၼ်းတေမီးယူႇ 3 ၶၼ်ႉတွၼ်ႈ ႁဝ်းၶႃႈၵေႃႈ ႁူႉၵၼ်ယူႇ ၾၢႆႇႁႅၼ်းၾိင်ႈ ဢၼ်ဝႃႈ (ဉပဒေပြု ရေး)၊ ၾၢႆႇၽွင်းငမ်းဢၼ်ႁွင်ႉဝႃႈ (အုပ်ချူပ်ရေး)၊ ၾၢႆႇတတ်းသိၼ် ဢၼ်ႁွင်ႉဝႃႈ (တရားစီရင်ရေး) လႄႈထႅင်ႈဢၼ်ၼိုင်ႈတႄႉပဵၼ် ၾၢႆႇသိုဝ်ႇၶၢဝ်ႇ။
ပေႃးဝႃႈမီးသိုဝ်ႇၶၢဝ်ႇၼႆႉ ပႂ်ႉပႃးလူလွမ် ထတ်းသၢင်ပၼ်မၼ်းတႃႇသေႇၸင်ႇ လူင်ပွင်ၸိုင်ႈၼႆႉ တေဢမ်ႇမီးလွင်ႈပိၼ်ႈ ႁိူၼ်ႈႁၢင်ႈသေယဝ်ႉ တေဢမ်ႇမီးလွင်ႈ ၽိတ်းၽႅၵ်ႇ မၼ်းၸင်ႇတေၵႂႃႇၸွမ်းလူၺ်ႈ သဵၼ်ႈတၢင်းမၼ်းသိုဝ်ႈသႅတ်ႉ ၸိုဝ်ႈ ၸႂ်ႈၼၼ်ႉၶႃႈယဝ်ႉ။
ၾၢႆႇၼိုင်ႈၵေႃႈ တမ်တူဝ်လူင်ပွင်ၸိုင်ႈ ယႃႇႁႂ်ႈလႆႈ ၽၢဝ်ႇၶၢဝ်ႇဢၼ်ဢမ်ႇၸိုဝ်ႈ ဢမ်ႇၸႂ်ႈသေယဝ်ႉ လိင်ႉလႅၼ်ၽၢမ်းတႃ ၵူၼ်းမိူင်းၼၼ်ႉ တၵ်းလႆႈမီးသိုဝ်ႇၶၢဝ်ႇ ဢၼ်ၽႃႇၵၢင်ဝၢင်းၶိုင်ႈ ဢၼ်ပဵၼ်ၶွင်သုၼ်ႇတူဝ် ၼႂ်းၵူၼ်းမိူင်းၵိူတ်ႇဢွၵ်ႇမႃး ၸိုင်ႈမိူင်းၻီႊမူဝ်ႊၶရေႊသီႊယွမ်းႁပ်ႉဝႆႉၸိူင်ႉၼၼ်။
ၵူၺ်းၵႃႈ ႁဝ်းၶႃႈၼႆႉ ပေႃးၵဵဝ်ႇလူၺ်ႈလွင်ႈၻီႊမူဝ်ႊၶရေႊသီႊမႃး တႄႇဢဝ်မိူဝ်ႈ 1948 တေႃႇထိုင် 1958 တေႃႉတႄႉလႆႈ ၸိမ်းၼမ်ႉလႅမ်ႉမၼ်းမႃး ၵမ်းၼိုင်ႈသေယဝ်ႉ ဢဝ်ၸဵမ် 1958 တေႃႇထိုင်ဝၼ်းမိူဝ်ႈၼႆႉ ဢၼ်ႁဝ်းၶႃႈ တၼ်းႁူႉႁၼ် ၼမ်ႉ လႅမ်ႉၻီႊ မူဝ်ႊၶရေႊသီႊဢၼ်ဝႃႈၼၼ်ႉ တေမီးဢၼ်ပူၼ်ႉမႃးၶၢဝ်းတၢင်း 5 ပီၼၼ်ႉ ဢိတ်းဢီႈ။
မိူဝ်ႈယၢမ်းၼင်ႇၼၼ်ၵေႃႈ ပႆႇၸႂ်ႈၻီႊမူဝ်ႊၶရေႊသီႊ တဵမ်တီႈလႄႈၼႆ လွင်ႈထၢင်ႇႁၢင်ႈသိုဝ်ႇၶၢဝ်ႇဢၼ်ဝႃႈၼၼ်ႉ မၼ်း ဢမ်ႇတဵမ်ပျႃးမႃး ၼင်ႇႁဝ်းၶႃႈ ႁူႉၵၼ်ၵူႈၵေႃႉ ၶႃႈယဝ်ႉ။
 မိူဝ်ႈပၢၼ် ဢဝတ/ ၼဢၽ တႄႇဢဝ် 1988 တေႃႇထိုင် 2008 – 2009 ၸိူဝ်းၼၼ်ႉ ယူႇတီႈမျႃႉဝတီႇလႄႈ မျၢၼ်ႇမဢတၼ်ႇ ၵႆႉၽၢဝ်ႇၶၢဝ်ႁီႉၼႄးဝႃႈ VOA, BBC ပႅတ်ႉလႅၼ်ယူႇယဝ်ႉ။
 RFA သေႃႇသူၼ်းၶႃႈၸႂ်တၢႆၵူၼ်းယူႇယဝ်ႉ ၸိူင်ႉၼင်ႇၼႆၼႆႉ ၼႂ်းဝၼ်းမိူဝ်ႈလဵဝ် ပဵၼ်လွင်ႈပိၼ်ႈၽူၼ်ၵႂႃႇပႅတ်ႈယဝ်ႉ။
တမ်တူဝ်မျႃႉဝတီႇ တမ်တူဝ်မျၢၼ်ႇမဢတၼ်ႇၼႆႉ ပဵၼ်ဢၼ်ပႅတ်ႉ ဢၼ်လႅၼ် ပဵၼ်ဢၼ်သေႃႇ သူၼ်းႁဵတ်းႁႂ်ႈၵူၼ်းတၢႆ ယူႇယဝ်ႉ ဢၼ်ဝႃႈၼၼ်ႉ ႁဵတ်းႁႂ်ႈႁဝ်းၶႃႈ ႁၼ်တႂ်ႈၼႃႈတၼ်းတႃၵၼ်မႃးယဝ်ႉ။
ၶၢဝ်ႇ မျႃႉဝတီႇ
ႁွင်ႈၵၢၼ် ၽၢဝ်ႇၶၢဝ်ႇ ၶွင်ၸုမ်းသိုၵ်း ဢၼ်ယိုတ်းဢႃႇၼႃႇဝႆႉ ယၢမ်းလဵဝ်ၼႆႉ မိူၼ်ၸိူင်ႉ ႁဝ်းလၢတ်ႈမႃး မျႃႉဝတီႇ မျၢၼ်ႇမ ဢတၼ်ႇ ၶဝ်ၸိူဝ်းၼႆႉ ႁူႉယူႇ ႁၼ်ယူႇ တေႃႈယင်းတင်ႈၸႂ်ႁတ်းပႅတ်ႉ ႁတ်းလႅၼ်ၼႆႉ ၵွပ်ႈသင်လႃႇ။
 ၼႂ်းဝၼ်းမိူဝ်ႈလဵဝ် ၼႆႉ ဢမ်ႇမီးၽူႈလႂ်ၽႂ်တေယုမ်ႇယမ်ဝႃႈ ၶၢဝ်ႇငၢဝ်းဢၼ်ဢဝ်ပိုၼ်ဢွၵ်ႇမႃးၼၼ်ႉ ပဵၼ်ဢၼ်ၸိုဝ်ႈ ဢၼ်ၸႂ်ႈ ဢၼ်တူၵ်း ထုၵ်ႇ။
 ပႅၵ်ႉသမ်ႉ ဝႃႈၼၼ်သေတႃႉၵေႃႈ ၾၢႆႇၶဝ်တႄႉ လႅပ်ႈတေမီးယိူင်းဢၢၼ်း ပိူဝ်ႈတႃႇပႅတ်ႉလႅၼ် ၼႂ်းပိုၼ်းမိူဝ်းၼႃႈ ၼႆ ၵေႃႈ ၸၢင်ႈဝႃႈလႆႈ။
ၸွမ်းၼင်ႇ ၶဝ်ပဵၼ်ၵူၼ်းၵႆႉပႅတ်ႉလႅၼ် ၶဝ်ပဵၼ်ၵူၼ်းၵႆႉလွၵ်ႉလိင်ႉၽၢမ်းတႃတေႃႇၵူၼ်းမိူင်း ပူၼ်ႉပႅၼ်တေႃႇ ၵူၼ်းမိူင်းမႃး သေယဝ်ႉ ၶဝ်ၼပ်ႉႁူႉလႆႈတူၼ်ႈၸႂ်ၵူၼ်းမိူင်း ဢၼ်မေႃပွႆႇဝၢင်းၶႂၢင်းလွတ်ႈ ၊ ဢၼ်မေႃလူင်လိုမ်းပႅတ်ႈပိူင်ပဵၼ် ဝၼ်းလင် ၸိူဝ်းၼၼ်ႉၼႆ ၶဝ်ၸင်ႇတၵ်းႁဵတ်းၼႃႈလိူမ်ႈၵိူမ်ႈတႃၶႆသေယဝ်ႉ ပႅတ်ႉလႅၼ်ၶၢဝ်ႇယူႇ ႁဝ်းၶႃႈတႄႉ ႁၼ်ထိုင် ၸိူင်ႉၼၼ်။
ပႅၵ်ႉသမ်ႉဝႃႈ မၼ်းဢမ်ႇၸႂ်ႈသေတႃႉၵေႃႈ ဝၼ်းၼိုင်ႈမႃးၶႄးၶဝ်တေယုမ်ႇၵႂႃႈ ဢမ်ႇၼၼ်ၵေႃႈ ဝၼ်းၼိုင်ႈမႃး ၼႂ်းပိုၼ်း တႄႉ တေမီးၵူၼ်းယုမ်ႇမၼ်းမႃးၽွင်ႈဢိူဝ်ႈ ဢၼ်ဝႃႈၼၼ်ႉ မၼ်းပဵၼ်လၢႆးၵဝ်ႇ လွၵ်းၵဝ်ႇ ဢၼ်ၶဝ်ယၢမ်ႈႁဵတ်းမႃး ၸဵမ် မိူဝ်ႈပူၼ်ႉမႃး 5-6 သိပ်းပီမိူင်းၼၼ်ႉ။
ၾၢႆႇၼိုင်ႈၵေႃႈ တေပဵၼ်ပိူဝ်ႈတႃႇဢထမ်ႇမတဵၵ်းၸႂ်ႉသိုၵ်းႁၢၼ်ၶဝ် လပ်းတႃၵူမ်ႈႁူဝ်ထွမ်ႇငိၼ်း ႁႂ်ႈလႆႈႁပ်ႉယုမ်ႇၼႆၵေႃႈ ၸၢင်ႈဝႃႈလႆႈယူႇ။
 ၵူၺ်းပဵၼ်ႁိုဝ်ၵေႃႈယဝ်ႉ လၢႆးၶဝ်ႁဵတ်းၼၼ်ႉ မၼ်းတိုၼ်းဢမ်ႇၸိုဝ်ႈ ဢမ်ႇၸႂ်ႈ ဝႃႈၼၼ်သေတႃႉၵေႃႈ ၾၢႆႇၼိုင်ႈသမ်ႉ ႁဵတ်းယူႇသမ်ႉ တမ်လၢမ်းပေႃႉယွၼ်ႈမႃးတီႈၾၢႆႇၵူၼ်းမိူင်းဢၼ်ဝႃႈၼၼ်ႉ တေလႆႈဝႆႉၾၢင်ႉသေ ၼပ်ႉ သၢင်ႈတူၺ်းယူႇ။
ၸဝ်ႈဢႃႇၼႃႇ ၸုမ်းသိုၵ်းၶဝ်ၼႆႉ ၾၢႆႇၼိုင်ႈၽၢဝ်ႇၶၢဝ်ႇၶဝ်၊ ၾၢႆႇၼိုင်ႈသမ်ႉ တဵၵ်းတဵင် ႁဵတ်းႁၢႆႉတေႃႇသိုဝ်ႇၶၢဝ်ႇၵူၼ်းမိူင်း၊ သိုဝ်ႇၶၢဝ်ႇသုၼ်ႇတူဝ်ၶွင်ၵူၼ်းမိူင်း ၸိူဝ်းဢၼ်ယူႇၽႃႇၵၢင်ဝၢင်းၶိုင်ႈၼၼ်ႉ တေႃႈၼင်ႇ ၸၢတ်ႈၸိုင်ႈလုမ်ႈၾႃႉ ယင်းႁူႉထိုင် ငိၼ်းသေ လႆႈပၼ်ၾၢင်ႉမႃးယဝ်ႉ ၼႂ်းဝၼ်းမိူဝ်ႈလဵဝ်ၼႆႉ။
ၽူႈၶၢၼ်ပၢၵ်ႇတပ်ႉသိုၵ်းလူင်ပွင်ၸိုင်ႈ သပ်းၸႅင်ႈၶၢဝ်ႇမိူဝ်ႈဝၼ်းတီႈ 24/10/2020 
ပေႃးမႃးတူၺ်းၶၢဝ်းတၢင်း 6 လိူၼ် ၸူဝ်ႈၶၢဝ်ယိုတ်းသိမ်းဢႃႇၼႃႇ ၸိုင်ႈမိူင်းမႃးၼႆႉ တီႉၺွပ်းၽူႈသိုဝ်ႇၶၢဝ်ႇ 100 ပၢႆယဝ်ႉ။
 ၼႂ်းၼၼ်ႉ တႃႇ 46 ၵေႃႉ တိုၵ်ႉလႆႈ ထုၵ်ႇၵုမ်းၶင်ဝႆႉယူႇ။
 တေဝႃႈ ႁွင်ႈၵၢၼ်သိုဝ်ႇၶၢဝ်ႇၵမ်ႈၼမ်ၵေႃႈ ထုၵ်ႇဢိုတ်းပႅတ်ႈ ယႃႉ ပႅတ်ႈသေယဝ်ႉ ပိူင်ယႂ်ႇမၼ်းႁွင်ႈၵၢၼ်သိုဝ်ႇၶၢဝ်ႇၶွင်ၸၢဝ်းၶိူဝ်း ၸိူဝ်းဢမ်ႇၸႂ်ႈမၢၼ်ႈၶဝ်ၼႆႉ ဢဝ်ႁၢႆလၢႆၸူမ် ယိုတ်းၵႂႃႇပႅတ်ႈ ယဝ်ႉ။
ၼႂ်းမိူင်းၼႆႉ သိုဝ်ႇၶၢဝ်ႇဢၼ်တၢင်တူဝ် ၶၢင်၊ ၶျၢင်း၊ ယၢင်း၊ မွၼ်း၊ တႆး၊ ရၶႅင်ႇ ဢၼ်ၸဵမ်ၸိူဝ်းၼႆႉ ႁႂ်ႈပေႃးထၢင်ႇႁၢင်ႈသေ တင်ႈလႆႈ ႁဵတ်းၵၢၼ်လႆႈလီငၢမ်း ဢၼ်ဝႃႈၼၼ်ႉ ဢမ်ႇမီးယဝ်ႉ။
ပေႃးပဵၼ်ၸိူင်ႉၼႆမႃး ၵမ်းၼႆႉ ၸွမ်းလူၺ်ႈႁွင်ႈၵၢၼ်သိုဝ်ႇၶၢဝ်ႇ ဢၼ်ဢွၵ်ႇၶၢဝ်ႇလွတ်ႈလႅဝ်း ဢၼ်ၸုၵ်း ယၼ်ၽႃႇၵၢင် ဝၢင်းၶိုင်ႈၼၼ်ႉ ထုၵ်ႇတဵၵ်းတဵင်ယဝ်ႉ။
 ထုၵ်ႇႁဵတ်းႁၢႆႉယဝ်ႉၼႆၵေႃႈ ၶၢဝ်ႇငၢဝ်းဢၼ်ဢွၵ်ႇၸွမ်း ပိူင်ပဵၼ်တႄႉ မီးတႄႉ ၶၢဝ်ႇ ငၢဝ်းဢၼ်ဢိင်ၼိူဝ်ပိူင်ပဵၼ်တႄႉ မီးတႄႉသေ ထတ်းသၢင် ၼပ်ႉသၢင်ႈပၼ် ႁႂ်ႈပေႃႈမႄႈၵူၼ်းမိူင်း လႆႈႁူႉႁၼ်ၼၼ်ႉ ဢဝ် ႁၢင်ႇၵႂႃႇ ႁၢႆၵႂႃႇ လွႆးလွႆးယဝ်ႉ။
ပေႃးဝႃႈမၼ်းႁၢင်ႇၵႂႃႇ ႁၢႆၵႂႃႇ ပဵၼ်ၸိူင်ႉၼၼ်မႃးယဝ်ႉၼႆ ၵူၼ်းမိူင်း ၵမ်ႈၽွင်ႈၵေႃႈ ၸွမ်းလူၺ်ႈလၢႆးၵၢၼ် Social Media ဢၼ်ပဵၼ် Facebook ဝႃႇ၊ YouTube ၸိူဝ်းၼႆႉ သေယဝ်ႉ။
 ၵွပ်ႈပိူဝ်ႈ မၼ်းလႆႈငၢႆႈ ႁဵတ်းငၢႆႈလႄႈ ႁဵတ်းဢွၵ်ႇ ၶၢဝ်ႇပိတ်း ၶၢဝ်ႇ ပွတ်း ဢွၵ်ႇမႃး ၵမ်းလိုၼ်းမႃးၵေႃႈ ပဵၼ်ၵႂႃႇ ႁဵတ်းၶၢဝ်ႇလိပ်ႈ ၶၢဝ်ႇၽၢမ်း သိုဝ်ႈၽႂ်တၼ်းမၼ်း တၢင်ႇၶိုၼ်ႈမႃး။
 လိုၼ်းဝၢႆး မၼ်းမႃးၵေႃႈ ၵမ်ႈၽွင်ႈယူႇတီႈႁူႉသေႁဵတ်း၊ ၵမ်ႈၽွင်ႈၵေႃႈ သမ်ႉယူႇတီႈဢမ်ႇႁူႉသေႁဵတ်း။
 ၵေႃႉႁူႉသေႁဵတ်းၼၼ်ႉ သင် ၸိူဝ်ႉဝႃႈ မၼ်းႁူႉ တီႈႁဵတ်းလႄႈ ႁၼ်တီႈဝႄႈၼႆ ယင်းၶႅၼ်း၊ ၵမ်ႈၽွင်ႈသမ်ႉ ႁူႉတီႈႁဵတ်း ဢမ်ႇႁၼ်တီႈဝႄႈ ၼၼ်ႉယဝ်ႉ။
လိူဝ်သေၼၼ်ႉ ပၢႆတင်ႈၸႂ်ႁဵတ်းပႃးၶၢဝ်ႇလိပ်ႈ ၶၢဝ်ႇၽၢင်း ၶၢဝ်ႇသေႇ ၶၢဝ်ႇသူၼ်း ၶၢဝ်ႇယႃႉ ၶၢဝ်ႇယုင်ႈ ၸိူဝ်းၼႆႉသေယဝ်ႉ ထိုင်တီႈၵႂႃႇယဵၼ်းပဵၼ်ယိူဝ်ႇၶႆး ပၢင်တိုၵ်းသိုၵ်းသိူဝ် ပိူဝ်ႈတႃႇႁဝ်း ၵၢပ်ႉၵိၼ်းၶၢၼ်ၸႂ်ၼၼ်ႉၶႃႈယဝ်ႉ။
ပဵၼ်ႁိုဝ်ပဵၼ် တၢင်းႁဵတ်းဢၼ်ၵူၼ်းႁဝ်းႁႃး ၵမ်ႈၽွင်ႈတႅမ်ႈတင်ႇသူင်ႇ Share ပိုၼ်ၽႄပၼ်ၵၼ်ယူႇ ဢဝ်ၸဵမ် ၶၢဝ်ႇလိပ်ႈ ၶၢဝ်ႇၽၢင်း ၶၢဝ်ႇၵႅၵ်း ၶၢဝ်ႇပွမ်လႄႈ ၶၢဝ်ႇမိူၵ်ႈမႂ်ႈ ပႅင်းၸင်း ၵႂၢမ်းမိူၵ်ႈမႂ်ႈပႅင်းၸင်းၵၼ် ၸိူဝ်းၼႆႉၼႆႉ ႁွႆႈဝႃႈငဝ်ႈႁၢၵ်ႈႁူဝ်တီး မၼ်းလုၵ်ႉတီႈတၢင်းမိူၵ်ႈမႂ်ႈၸဝ်ႈဢႃႇၼႃႇၶဝ် ၵိူတ်ႇဢွၵ်ႇမႃးၵူၺ်း။
 လုၵ်ႉတီႈၸဝ်ႈဢႃႇၼႃႇၶဝ် ၶူင်သၢင်ႈပၼ်မႃးၵူၺ်း လုၵ်ႉတီႈၸဝ်ႈဢႃႇၼႃႇၶဝ် ႁွမ်ႁဵတ်းပၼ်ႁဝ်းမႃးၵူၺ်း။
ပိၵ်ႉသမ်ႉဝႃႈ တူဝ်ၸဝ်ႈၵဝ်ႇၼႆႉ ၸူးဢဝ်ဢႃးရူမ်းသုၼ်ႇတူဝ်သေႁဵတ်း ႁႂ်ႈပေႇယိၼ်ႉမၼ်းၵူၺ်း ဝႃႈၼႆသေတႃႉၵေႃႈ ႁွႆး ဝႃႈတၢင်းႁဵတ်းတူဝ်ၸဝ်ႈၵဝ်ႇၼႆႉ ပဵၼ်လွင်ႈလူမ်ႇလွၵ်း ၸဝ်ႈဢႃႇၼႃႇသိုၵ်းမိူၵ်ႈမႂ်ၶဝ်ၵူၺ်း ပဵၼ်လွင်ႈယူႇလၢႆသေ ပဵၼ်ၶိူင်ႈ မိုဝ်းၶွင်ၸဝ်ႈဢႃႇၼႃႇၶဝ်ၵူၺ်းၵူၺ်း ဢၼ်ဝႃႈၼၼ်ႉ ႁဝ်းတေလႆႈဝႆႉၾၢင်ႉၵၼ်ၶႃႈ။
ပေႃးဝႃႈဝႆႉၾၢင်ႉႁၼ်တူဝ်ၵၼ်မႃးၸိူင်ႉၼၼ်ယဝ်ႉၼႆၵေႃႈ ဝႃႈယူႇတီႈဢႃးရူမ်းၸဝ်ႈၵဝ်ႇသေ ႁဵတ်းၵႂႃႇ ပွင်ၵႂႃႇ သူင်ႇၵႂႃႇ သျႄႊၵႂႃႇ တၼ်ႈၵႂႃႇ လၢတ်ႈၵႂႃႇ ပွင်ႇၵႂႃႇ ထႃႇၵႂႃႇ ၸိူဝ်းၼၼ်ႉၼႆႉ မၼ်းပဵၼ်ၵူၼ်း မိုဝ်းထူၼ်ႈသွင်ၶွင်ပိူၼ်ႈယဝ်ႉ။
ယူႇလၢႆလၢႆ ၸဝ်ႈၵဝ်ႇၵႂႃႇ ယွမ်းပဵၼ်ၶိူင်ႈမိုဝ်းပိူၼ်ႈၵူၺ်း ဢၼ်ဝႃႈၼၼ်ႉ ပေႃးဝႃႈႁဝ်းႁူႉတူဝ်ယဝ်ႉၵေႃႈ ႁႂ်ႈဢွၼ်ၵၼ်ဝႄႈ ယၢၼ်ၵၼ်ၵူႈၽႂ်တၼ်းမၼ်းသေၵမ်း ႁဝ်းၶႃႈ သေႃႇသူၼ်းၵၼ် ပူၵ်းသူၼ်းပၼ်ၸိူင်ႉၼၼ်သေ ႁႂ်ႈလႆႈၶွတ်ႇယွတ်ႈပၢႆၵႂၢမ်း ဝႆႉတီႈၼႆႈၶႃႈ။
မႂ်ႇသုင်ၶႃႈ
ႁိုၼ်း ၵႃယၢင်း
ၸုမ်းယိပ်းၵွင်ႈၵၢင်ႇ ဢၼ်မီး ၼႂ်းမိူင်းတႆး ၸုမ်းသိုၵ်းၵူႈမူႇ ၵူႈၸုမ်း ပႃးၸဵမ်ၸုမ်းသိုၵ်းမၢၼ်ႈယိုတ်း ဢႃႇၼႃႇဝၢၼ်ႈမိူင်းယဝ်ႉ ပေႃးပူၼ်ႉပႅၼ် သုၼ်ႇလႆႈ ၼိူဝ်ၵူၼ်းမိူင်းယဝ်ႉ ဢမ်ႇသူႈႁၼ် ႁတ်းႁပ်ႉ ပုၼ်ႈၽွၼ်း ဝႃႈပဵၼ် ၸုမ်းၸဝ်ႈၵဝ်ႇႁဵတ်း၊ ပွႆႇဝႆႉ ဝူဝ်းယဵပ်ႇႁၢႆ ၵႂၢႆးယဵပ်ႇၼႅၼ်ႈ ယဝ်ႉပႅတ်ႈလၢႆလၢႆ ၵမ်ႈပႃႈၼမ်။
Photo CJ- ၵူၼ်းမိူင်းယဵပ်ႇၺႃးမၢၵ်ႇ တီႈၸႄႈဝဵင်းၵျွၵ်ႉမႄး
ၵူၼ်းမိူင်း ယဵပ်ႇၺႃးမၢၵ်ႇ ထုၵ်ႇယိုဝ်း ၽွင်းၵႂႃႇႁႆႈၵႂႃႇသူၼ် ဢမ်ႇပႆႇဝႃႈ တေႁပ်ႉပၢၵ်ႇ ပဵၼ်ၸုမ်းၸဝ်ႈ ၵဝ်ႇယိုဝ်း၊ ၸုမ်းၸဝ်ႈၵဝ်ႇၵၢင်မၢၵ်ႇ ႁဵတ်းႁႂ်ႈၵူၼ်းယဵပ်ႇၺႃးမႅၼ်ႈၼႆသေ ယွမ်းၼွမ်းတၢင်းၽိတ်း တေႃႇ ၵူၼ်းဝၢၼ်ႈ ၵူၼ်းမိူင်း၊ ဢၼ်ႁၢႆႉၸႃႉသေပိူၼ်ႈၼၼ်ႉ ဢမ်ႇတၵ်းသဵင်သေ လၵ်ႉလွမ်ငွႆးယိုဝ်း ၵူၼ်းမိူင်းတၢႆ ၸိူဝ်းၼႆႉ။
ဢၼ်ပဵၼ်မႃး ၸိူင်ႉၼင်ႇၼႆၼႆႉ ပဵၼ်ၵွပ်ႈ ဢမ်ႇၵႄႈလိတ်ႈလႆႈ ပၼ်ႁႃၵၢၼ်မိူင်း။
 လုၵ်ႉတီႈၼၼ်ႉသေ ပဵၼ်မႃး ပၼ်ႁႃ ၸုမ်းယိပ်းၵွင်ႈၵၢင်ႇ ၸၢဝ်းၶိူဝ်း ၶိူဝ်းၼိုင်ႈ လႄႈၶိူဝ်းၼိုင်ႈ၊ ၸုမ်းၼိုင်ႈလႄႈၸုမ်းၼိုင်ႈ။
ဢၼ်ပဵၼ်ပၼ်ႁႃ ယူႇၼႂ်းမိူင်းတႆးယၢမ်းလဵဝ် တပ်ႉသိုၵ်းၸုမ်းၼိုင်ႈလႄႈ ၸုမ်းၼိုင်ႈ ၶႂၢၵ်ႈႁိမ်ၼႃႈ လိၼ်ၵၼ် ၶႅင်ႇၵၢင်မၢၵ်ႇ တေႃႇၵၼ် ပိူဝ်ႈတႃႇ ၵုမ်းၵမ်ပိုၼ်ႉတီႈ ဢၼ်ၸဝ်ႈၵဝ်ႇ ႁွတ်ႈဝႆႉထိုင်ဝႆႉ ၼႆႉ ၵေႃႈ ႁဵတ်းႁႂ်ႈ ဝူဝ်း၊ ၵႂၢႆး၊ ၵူၼ်းႁႆႈ၊ ၵူၼ်းသူၼ် ယဵပ်ႇၺႃး ႁၵ်းၵႅင်ႉလူတၢႆ ။
“ၶဝ်ထွၼ်သိုၵ်းဢွၵ်ႇၵႂႃႇ သမ်ႉဢမ်ႇၵဵပ်းပႃး မၢၵ်ႇဢၼ်ၵၢင်ဝႆႉ ၸိူဝ်းၼႆႉ ၵေႃႈ ႁဵတ်းႁႂ်ႈ ၵူၼ်းမိူင်း ၸိူဝ်း ယူႇၼႂ်းပိုၼ်ႉတီႈ တုၵ်ႉၶ ယၢပ်ႇၽိုတ်ႇၵိၼ်းၸႂ်ယွၼ်ႉၸုမ်းယိပ်းၵွင်ႈ” လုင်းၵျႃႇ ၸဝ်ႈႁႆႈ ၵူၼ်းၼမ်ႉတူႈ လၢတ်ႈ။
Photo by Nang Mourk Laung Sain/ မၢၵ်ႇပွမ်း ဢၼ်ထူပ်းႁၼ် ၼႂ်းဝၢင်းဝတ်ႉဝေႇလူႉဝုၼ်ႇ ၵျွၵ်ႉမႄး 
မိူၼ်ၼင်ႇ ၼႂ်းၸႄႈတွၼ်ႈၵျွၵ်ႉမႄး ၸႄႈဝဵင်း ၵျွၵ်ႉမႄး၊ သီႇပေႃႉ ၼမ်ႉတူႈ ယၢမ်းလဵဝ် ၸုမ်းသိုၵ်းမၢၼ်ႈ ယိုတ်းဢႃႇၼႃႇ လႄႈ သိုၵ်းၸၢဝ်းၶိူဝ်းယိုဝ်းၵၼ်၊ သိုၵ်းၸၢဝ်းၶိူဝ်းၼႂ်းမိူင်းတႆး ၼင်ႇၵၼ် ႁိမ်ပိုၼ်ႉတီႈၵၼ် လေႃႇတိုၵ်းပိုတ်းယိုဝ်းၵၼ် ၵူၼ်းမိူင်းလႆႈပဵၼ်ၼမ်ႉႁူၼမ်ႉတႃ ၸွမ်းလၢႆလွင်ႈ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵျွၵ်ႉမႄးၵေႃႉၼိုင်ႈ လၢတ်ႈဝႃႈ “ၼႂ်းၸႄႈဝဵင်း ၵျွၵ်ႉမႄးႁဝ်းၶႃႈ လွင်ႈ ၵူၼ်း ယဵပ်ႇၺႃးမၢၵ်ႇ လူႉတၢႆမၢတ်ႇၸဵပ်း သဵၼ်ႈမၢႆမၼ်းတႄႉ ဢမ်ႇႁုပ်ႈၵဵပ်းလႆႈမူတ်းၶႃႈ။
 ပေႃးဢဝ် ပီၵၢႆ တင်းပီၼႆႉ တႅၵ်ႈၵၼ်တႄႉ ပီၵၢႆ ပဵၼ်ၼမ်လိူဝ် ပီၼႆႉဢေႃႈ၊ မၢၵ်ႇဢၼ်ၾင်ဝႆႉၸိူဝ်းၼၼ်ႉ ပဵၼ်ၸုမ်း လႂ်ၾင်ဢမ်ႇႁူႉ။
 ၾင်ယဝ်ႉၵေႃႈ ပွႆႇဝႆႉၸိူင်ႉၼႆ ၵူၼ်းမိူင်း၊ ဝူဝ်း၊ ၵႂၢႆး ၵႆႉယဵပ်ႇၺႃးၼႃႇၶႃႈ” ဝႃႈၼႆ။
ၼႂ်း 3-4 ပီမႃးၼႆႉ လွင်ႈႁၢင်ႈၵၢင်မၢၵ်ႇ ၸွမ်းတပ်ႉ၊ ၸွမ်းတၢင်းဝူဝ်းၵႂၢႆး၊ ၸွမ်းတၢင်း ၵူၼ်းၵႂႃႇႁႆႈ ၵႂႃႇသူၼ်ၼႆႉ ၵူၼ်းမိူင်း ၼႂ်းၸႄႈဝဵင်းၵျွၵ်ႉမႄး ၺႃးၼမ်လိူဝ်ပိူၼ်ႈ။
ပေႃးၵူၼ်းမိူင်းၵႂႃႇယဵပ်ႇၺႃး မၢတ်ႇၸဵပ်း လူႉတၢႆ ၶႅၼ် ၶႃ တူဝ် ၶိင်း ႁၵ်း ၵႅင်ႉ ဢမ်ႇမီးၽႂ် ၸုမ်းလႂ်ႁပ်ႉပုၼ်ႈ ၽွၼ်း။
 ပေႃး ဝူဝ်းၵႂၢႆး ၵႂႃႇယဵပ်ႇၺႃးသမ်ႉ ပဵၼ်ဝူဝ်းၽႂ် ၵႂၢႆးၽႂ်ၵေႃႈ ၸႂ်ႉၸဝ်ႈမၼ်းသၢႆႈတႅၼ်းၵႃႈမၢၵ်ႇၶိုၼ်း ၵေႃႈမီး ။
 ပေႃးဢမ်ႇမီးၽႂ်ႁပ်ႉဝႃႈပဵၼ်ၸဝ်ႈၶွင်ဝူဝ်းၵႂၢႆး ၸုမ်းၵၢင်မၢၵ်ႇမႅင်း သမ်ႉယႃႉၵိၼ်ၼိူဝ်ႉဝူဝ်းၵႂၢႆး ၼၼ်ႉပႅတ်ႈ ပဵၼ်ၸိူင်ႉၼႆၵမ်ႈၼမ်။
ၵဵဝ်ႇၵပ်းလွင်ႈၼႆႉသေ ၵူၼ်းမိူင်း ဢၼ်ပၢႆႈၽေးသိုၵ်းမႃးမီးတီႈ မိူင်းငေႃႉ ၼၼ်ႉလၢတ်ႈၼႄၼင်ႇၼႆ။
“လွင်ႈႁၢင်ႈၵၢင်မၢၵ်ႇၼႆႉ မၼ်းဢမ်ႇထုၵ်ႇလီပဵၼ်ယဝ်ႉၶႃႈ။
 ပေႃးႁၢင်ႈၵၢင် ႁိမ်းတပ်ႉပၢင်သဝ်းၼႆ ၸႂ်ႈယူႇ။
 ၼႆႉႁၢင်ႈၵၢင်ဝႆႉ ပေႃးမၢၵ်ႇပေႃးမိူဝ်လူင်ၵႂႃႇ။
 ၸွမ်းသဵၼ်ႈတႃႈ သၢႆတၢင်း ၼႂ်းသူၼ် ၼႂ်းထိူၼ်ႇ ၸိူဝ်းၼႆႉ။
 ပေႃးဝူဝ်းၵႂၢႆးၽႂ်ၵႂႃႇယဵပ်ႇၺႃးၵေႃႈ သမ်ႉမႂ်ၸဝ်ႈၶွင်မၼ်း။
 ႁႂ်ႈသၢႆႈတႅၼ်းၵႃႈမၢၵ်ႇၶဝ် ၊ ဝူဝ်းၵႂၢႆးတၢႆ ၵေႃႈ ၵႃႈလႆႈပၼ်ၶဝ်ၵိၼ်ၼိူဝ်ႉမၼ်းၵူၺ်းယဝ်ႉ။
 ၽႂ်ၵေႃႈ ပေႃးဢမ်ႇႁတ်းၵႂႃႇပိတ်းၼဵင်ႈ၊ ဢမ်ႇႁတ်းၵႂႃႇႁႃ ဝူဝ်းႁႃၵႂၢႆး၊ ၵူဝ်ယဵပ်ႇၺႃးမၢၵ်ႇ။
 ဝူဝ်းၵႂၢႆးၵေႃႈ တၢႆယွၼ်ႉမၢၵ်ႇၶဝ်ၼမ်ၼႃႇၶႃႈ”- ဝႃႈၼႆ။
မၢၵ်ႇဢၼ်သိုၵ်းၸၢဝ်းၶိူဝ်းႁၢင်ႈၵၢင်ဝႆႉၼႂ်းၸႄႈဝဵင်းၼမ်ႉတူႈ
ပၼ်ႁႃ ပၢင်တိုၵ်းသိုၵ်းသိူဝ် ဢၼ်ပဵၼ်ယူႇၼႂ်းၸႄႈဝဵင်းၵျွၵ်ႉမႄး ၼႆႉ ၸုမ်းသိုၵ်းမၢၼ်ႈ လႄႈ ၸုမ်းသိုၵ်း လွႆ၊ ၸုမ်းသိုၵ်း ဢႃႊၸီႊဢႅတ်ႉသ်ဢႅတ်ႉသ် လႄႈ ၸုမ်းသိုၵ်းလွႆ (ၸုမ်းဢူၺ်းလီ ၵၼ် ဢၼ်ပႃး သိုၵ်းဝၢၼ်ႈႁႆး)။
 သိုၵ်းမၢၼ်ႈ တင်း သိုၵ်းဢႃႊၸီႊဢႅတ်ႉသ်ဢႅတ်ႉသ် ယိုဝ်းၵၼ်ၵေႃႈ မီးမႃးတႃႇသေႇ။
ဢၼ်ႁၢင်ႈၵၢင်မၢၵ်ႇ ၸွမ်းတပ်ႉ တီႈပၵ်းသဝ်း သဵၼ်ႈတၢင်းၽူႈၶဵၼ်ၽႂ်မၼ်းၵႂႃႇမႃး ၸိူဝ်းၼႆႉ ၵႆႉၵႆႉမီးယူႇ တႃႇသေႇ။
 ဢၼ်ယဵပ်ႇၺႃး မၢၵ်ႇ ၶႃႁၢၵ်း မိုဝ်းၵႅင်ႉ မၢတ်ႇၸဵပ်း လူတၢႆ ၵမ်ႈၼမ် ပဵၼ် ၵူၼ်းဝၢၼ်ႈ ၼွၵ်ႈၼႃးပၢင်ႇ။
“ၵူၼ်းဝၢၼ်ႈၼွၵ်ႈၼႃးပၢင်ႇႁဝ်းၶႃႈ ဢမ်ႇႁူႉလၢႆးႁႄႉ လၢႆးဝႄႈ ဢမ်ႇမေႃ တူၺ်း ဢၼ်သိုၵ်းၸိူဝ်းၼႆႉ ႁၢင်ႈ ၵၢင်မၢၵ်ႇဝႆႉၶႃႈလေႃႇ။
 သင်ဝႃႈ မီးၸုမ်းမႃးပၼ်တၢင်းႁူႉတၢင်းႁၼ် လွင်ႈမၢၵ်ႇမႅင်း ၼင်ႇႁိုဝ် ၵူၼ်းဝၢၼ်ႈ ႁဝ်းၶႃႈ ပေႃးတေလႆႈၾၢင်ႉတူဝ်ၵၼ် ယိုင်ႈၶႅၼ်းလီၶႃႈဢေႃႈ။
 ပေႃးပဵၼ်လႆႈ ဢမ်ႇၶႂ်ႈႁႂ်ႈၵၢင်မၢၵ်ႇယဝ်ႉၶႃႈ။
 သင်ႁၢင်ႈၵၢင်ၼႆၵေႃႈ ႁႂ်ႈၶိုၼ်းပူတ်းထွၼ် ဢဝ်ၵႂႃႇၶိုၼ်း မၢၵ်ႇၽႂ်မၢၵ်ႇမၼ်းၽွင်ႈၶႃႈ။
 ႁဝ်းၶႃႈ ၵူၼ်းမိူင်း တုၵ်ႉၶ ယွၼ်ႉမၼ်းၼမ်ၼႃႇယဝ်ႉၶႃႈ” ၵူၼ်းဝၢၼ်ႈၼႂ်းဢိူင်ႇၶိုမ်း သိုပ်ႇလၢတ်ႈၼႄၼင်ႇၼႆ။
ဢၼ်လႆႈၶၢမ်ႇတၢမ်ႇသိုၵ်းသိူဝ် ႁႅင်းၼႂ်းမိူင်းတႆး ပွတ်းႁွင်ႇ ဢမ်ႇၵွမ်ႉၵႃႈၵျွၵ်ႉမႄး ၺႃးၽေးသိုၵ်းမၢၼ်ႈ တီႉမတ်ႉပေႃႉထုပ်ႉၶႃႈႁႅမ်၊ ၸုမ်းယိပ်းၵွင်ႈၵၢင်ႇ ဢၼ်ဝႃႈလုၵ်ႉၽိုၼ်ႉတႃႇၸိူဝ်ႉၸၢတ်ႈၽႂ်မၼ်းၼၼ်ႉ ၵေႃႈ ပူၼ်ႉပႅၼ်သုၼ်ႇလႆႈ ၼိူဝ်ၵူၼ်းမိူင်း။
မိူၼ်ၼင်ႇတၢင်းၼႂ်းၸႄႈဝဵင်းသီႇပေႃႉ ၼမ်ႉတူႈၸိူဝ်းၼႆႉၵေႃႈ ၺႃးၸၢၵ်ႇသိုၵ်း ၸၢၵ်ႇသိူဝ် မိူၼ်ၵၼ်။
ၵူၼ်းၼမ်ႉတူႈ ဢမ်ႇၶႂ်ႈဢွၵ်ႇၸိုဝ်ႈၵေႃႉၼိုင်ႈ လၢတ်ႈဝႃႈ “ၼွင်ႉယိင်း ၶႃႈႁဝ်း ဢၼ်ႁဝ်းၶႃႈၵႂႃႇ ၵဵပ်းမွၵ်ႇ ၸွမ်းၵၼ် ၊ မၢၵ်ႇလူင်တူၵ်းသႂ်ႇမႃးလႄႈၺႃးၸၢၵ်ႇမၢၵ်ႇသဵၼ်သႂ်ႇၼၼ်ႉ လႆႈသူင်ႇယူတ်းယႃၶိုတ်းတၼ်း လႄႈဝႃႈၵူၺ်းဢေႃႈ။
 ယၢမ်းလဵဝ် ၶႅၼ်းလီ ၶႃႈယဝ်ႉ ႁွႆးမၢတ်ႇ ၸဵပ်း တႄႉ ဢမ်ႇႁၢႆၶႃႈ ။
 ပဵၼ်ႁွႆးဝႆႉယူႇၶႃႈဢေႃႈ။
 ယၢမ်းလဵဝ် ႁဝ်းၶႃႈ ၵႂႃႇႁဵတ်းၵၢၼ်ၵၼ်ၵေႃႈ လႆႈဝႆႉသတိၵၼ် ၵႂႃႇမႃးၶႃႈဢေႃႈ ၵူဝ် ၺႃး မၢၵ်ႇၾင်လိၼ် ၵူဝ်ၺႃးၸၢၵ်ႇမၢၵ်ႇပိူၼ်ႈယိုဝ်းၵၼ်ၼၼ်ႉထႅင်ႈ” ဝႃႈၼႆ။
ဢိင်ၼိူဝ် ၵူၼ်းဝၢၼ်ႈ ၵူၼ်းသူၼ် ၼႂ်းၸႄႈဝဵင်းၼမ်ႉတူႈ ၵႆႉယဵပ်ႇၺႃးမၢၵ်ႇ ဢၼ်သိုၵ်းတေႃႇသိုၵ်း ႁၢင်ႈၵၢင်တေႃႇၵၼ် ၸွမ်းတၢင်းၵႂႃႇႁႆႈ ၵႂႃႇၼႃး ၵူၼ်းမိူင်း မႃႉလႃး ဝူဝ်းၵႂၢႆး သမ်ႉၵႆႉၵႂႃႇယဵပ်ႇၺႃး ၼႃႇ လႄႈ ၸုမ်းတူင်ႇဝူင်းၵူၼ်း ၵႆႉမွၵ်ႇႁွင်ႉပၼ်ပၢင်သွၼ်ၵေႃႈမီးယူႇ။
ယွၼ်ႉၵူၼ်းဝၢၼ်ႈၵူၼ်းမိူင်း ၸိူဝ်းယူႇ ဝၢၼ်ႈၼွၵ်ႈၼႃးပၢင်ႇ လူဝ်ႇၵႂႃႇ ႁဵတ်းႁႆႈ ႁဵတ်းသူၼ်၊ လူဝ်ႇၵႂႃႇ လဵင်ႉဝူဝ်း လဵင်ႉၵႂၢႆးလႄႈ ဢမ်ႇၵၢင်မၢၵ်ႇမႅင်းၾင်လိၼ်ၼႆႉလီသေပိူၼ်ႈ၊ ၸုမ်းလႂ်ႁၢင်ႈၵၢင်ၵေႃႈ လီပူတ်းထွၼ်ၵႂႃႇၶိုၼ်း ယူႇၼႆ လုင်းၸၢႆးပႃႉၺၢၼ်ႇ ၵႅမ်ႁူဝ်ပဝ်ႈ ၶွမ်ႊမတီႊၸွႆႈထႅမ်ၵူၼ်းပၢႆႈၽေးသိုၵ်း ၼႂ်းၸႄႈဝဵင်းၼမ်ႉတူႈ လၢတ်ႈဝႃႈၼႆ။
“တႃႇၵူၼ်း မိူင်းႁဝ်းၶႃႈတႄႉ လူဝ်ႇလႆႈသတိ တူဝ်ၽႂ်မၼ်းၵူၺ်းၶႃႈယဝ်ႉ ။
 ပေႃးဝႃႈပဵၼ်ပၢင်တိုၵ်းမႃး သိုၵ်းၶဝ်ၼၼ်ႉ ယၢမ်ႈယူႇတီႈလႂ် မီးတီႈလႂ် ၸိူဝ်းၼႆႉ ယႃႇပေၵႂႃႇတီႈၶဝ်ယူႇၸိူဝ်းၼၼ်ႉ ပေႃးၵႂႃႇၼႆ မၼ်းတေၸၢင်ႈယဵပ်ႇၺႃးမၢၵ်ႇ။
 သိုၵ်းၸိူဝ်းႁၢင်ႈၵၢင် မၢၵ်ႇၸိူဝ်းၼၼ်ႉ ၶဝ်ႁၢင်ႈဝႆႉတီႈလႂ်လၢႆလၢႆၼႆ ၶဝ်ပေႃး လိုမ်းယဝ်ႉယူဝ်ႉ ဢွင်ႈတီႈၶဝ်ႁၢင်ႈဝႆႉၸိူဝ်းၼၼ်ႉ။
 တီႈတႄႉမၼ်းတီႈၶဝ် ႁၢင်ႈၵၢင်ဝႆႉတီႈလႂ် ၼႆၸိူဝ်းၼႆႉ ၶဝ်တေလႆႈႁူႉ တေလႆႈပူတ်းဢွၵ်ႇၶိုၼ်း။
 လွင်ႈႁင်ႈၵၢင်မၢၵ်ႇၼႆႉ ဢမ်ႇဝႃႈ ၸုမ်းလႂ် ယႃႇ ႁၢင်ႈၵၢင်တေႃႇ ၵၼ်ၼႆႉ ယိင်ႈၶႅၼ်းလီ ယဝ်ႉၵေႃႈ ပၢင်တိုၵ်းသိုၵ်းသိူဝ် ၼႂ်းၼမ်ႉတူႈၼႆႉၵေႃႈ ယႃႇႁႂ်ႇၵိူတ်ႇၶိုၼ်ႈထႅင်ႈၼႆ ၵူၼ်းမိူင်းတႄႉ ဢမ်ႇ ၶႂ်ႈငိၼ်းသဵင်ႈၵွင်ႈသဵင်မၢၵ်ႇ ၵၼ်ယဝ်ႉၶႃႈ” ဝႃႈၼႆ။
ၵူၼ်းဝၢၼ်ႈၼွၵ်ႈၼႃးပၢင်ႇ ဢၼ်ယဵပ်ႇၺႃးမၢၵ်ႇမႅင်းၾင်လိၼ် လႆႈမၢတ်ႇၸဵပ်း လူႉတၢႆ ၵမ်ႈပႃႈၼမ် ပဵၼ်ၵူၼ်းၵွၼ်းၼႃႈႁိူၼ်း၊ ပဵၼ်ပေႃႈ ပဵၼ်ႈမႄႈ ၼႂ်းၼႃႈႁိူၼ်း၊ မီးလုၵ်ႈမီးလၢင်းတႃလိူမ်ႈလိူမ်ႈ ဢွၼ်ႇပႂ်ႉၵိၼ်။
 ပေႃးႁူပ်ႉတၢင်းယၢပ်ႇၽိုတ်ႇ ၶႃႁၵ်းမိုဝ်းၵႅင်ႉၵေႃႈလီ၊ မၢတ်ႇၸဵပ်း လူႉတၢႆၵေႃႈယႃႇ ဢမ်ႇသူႈမီး ၸုမ်းယိပ်းၵွင်ႈၸုမ်းလႂ်မႃးသူႇၸႂ်းၸွႆႈထႅမ်။
ၼႂ်းၸႄႈဝဵင်းသီႇပေႃႉ ဢၼ်ၵူၼ်းမိူင်းၵႆႉထုၵ်ႇယိုဝ်းတၢႆ ဢမ်ႇမီးၽႂ်ႁပ်ႉပၢၵ်ႇ ပိုတ်ႇလၢတ်ႈဝႃႈ ၵႂႃႇယိုဝ်း ၵူၼ်းမိူင်းတၢႆ ယွၼ်ႉသင်။
 ၸိူင်ႉၼင်ႇၵဝ်ႇ ဢၼ်ႁၢင်ႈၵၢင်မၢၵ်ႇ ႁဵတ်းႁႂ်ႈ ၵူၼ်းမိူင်း တုၵ်ႉၶ ယၢပ်ႇၽိုတ်ႇ ၸွမ်းၵေႃႈမီးၼမ်။
Photo:by Shar Htat Paing/ ၵူၼ်းမိူင်း ဢၼ်ၺႃးယိုဝ်းတၢႆ တီႈသီႇပေႃႉ မိူဝ်ႈ 24/01/2020
ၵွပ်ႈၼႆလႄႈ ၵဵဝ်ႇလူၺ်ႈလွင်ႈပဵၼ်ပၢင်တိုၵ်း ၼႂ်းမိူင်းတႆး မိူဝ်ႈပဵၼ်ပူၼ်ႉမႃးၸိူဝ်းၼၼ်ႉလႄႈသင် မိူဝ်ႈတိုၵ်ႉပဵၼ် ယူႇၸိူဝ်း ၼႆႉလႄႈသင် ၼင်ႇႁိုဝ် ၵူၼ်းမိူင်း တေဢမ်ႇယဵပ်ႇၺႃးၼၼ်ႉ ၸုမ်းလႂ်ၾင်ၵေႃႈ ၸုမ်းၼၼ်ႉလူဝ်ႇၽဵဝ်ႈၶိုၼ်းၵူၺ်း ၵူၼ်းၼုမ်ႇ လုၵ်ႈၸုမ်းၵေႃႁူမ်ႈသၢင်ႈၵူၼ်းၼုမ်ႇတႆး TYN ၸႄႈဝဵင်းသီႇပေႃႉ လၢတ်ႈၼင်ႇၼႆ။
“ ၼင်ႇႁိုဝ် ၵူၼ်းမိူင်းတေဢမ်ႇယဵပ်ႇ ၺႃးၼၼ်ႉ ၸုမ်းလႂ် ၾင်ၵေႃႈၸုမ်းၼၼ်ႉ လူဝ်ႇၽဵဝ်ႈၶိုၼ်း ၶႃႈ ဢေႃႈ။
 လူဝ်ႇပၼ်ပိုၼ်ႉႁူႉ တႃႇၵူၼ်းမိူင်း လွင်ႈမၢၵ်ႇမႅင်း Mine Risk Education MRE ၼမ်ၼမ်ၶႃႈဢေႃႈ။
 ယဝ်ႉၵေႃႈ ၸုမ်းတူင်ႉၼိုင် တူင်ႇဝူင်းၵူၼ်း ၸီႉၸမ်ႈတုၵ်းယွၼ်းမႃးယူႇ ၶိူဝ်းၶိူဝ်းယႂ်းယႂ်း ဢမ်ႇဝႃႈ ၸုမ်းယိပ်းၵွင်ႈ ၵၢင်ႇၸုမ်းလႂ် ယႃႇၸႂ်ႉတိုဝ်းမၢၵ်ႇမႅင်းၾင်လိၼ်တေႃႇၵၼ်ယဝ်ႉ ၼႆမႃးယူႇတႃႇသေႇ”
ၸုမ်းသိုၵ်း မႅၵ်ႇၵွင်ႈတင်းမူတ်း ပႃးၸဵမ်ၸုမ်းသိုၵ်းမၢၼ်ႈ ဢၼ်ယိုတ်းဢႃႇၼႃႇ ဝၢၼ်ႈမိူင်းၼၼ်ႉ ၸုမ်းလႂ်ၵေႃႈဝႃႈ ပဵၼ်သိုၵ်းမႃး တႃႇၵႅတ်ႇၵင်ႈၵူၼ်းမိူင်း ၼႆသေတႃႉ ပေႃးမီးပၼ်ႁႃ ပတိၵ်ႈၶၢတ်ႇ သိုၵ်း တေႃႇ သိုၵ်းတေႃႇ ၼႃႈ ၵၼ်မႃး ၽႂ်ၵေႃႈ ဢမ်ႇတူၺ်းလူ သၢႆၸႂ်ၵူၼ်းမိူင်း၊ တႃႇၸွႆႈထႅမ် တူၺ်းလူ ဢုၵ်ႉၸႃႇ ၶူဝ်းၶွင် ၵူၼ်းမိူင်း ၶႅၼ်းဝႆႉၵႆၵႆ၊ ပေႃးၶဝ်ႈဝၢၼ်ႈၶဝ်ႈသူၼ် ဢဝ်လၢႆ ၵေႃႈယင်းမီး။
ၾၢႆႇၵႅတ်ႇၵင်ႈလုၵ်ႈဢွၼ်ႇ ၸၢတ်ႈၸိုင်ႈလုမ်ႈၾႃႉတႄႉ တူၵ်ႇလၢတ်ႈ “ဢၼ်ပဵၼ် ပတိၵ်ႈၶၢတ်ႇ ၵၢၼ်ယိပ်း ၵွင်ႈယိပ်းၵၢင်ႇၼႆႉ လူဝ်ႇဝႆႉၼၵ်း သႂ်ႇၸႂ် တူၺ်းလူ ၵႅတ်ႇၵင်ႈ ၵူၼ်းၽၵ်းၵႃႇ/ ၵူၼ်းဝၢၼ်ႈ ၵူၼ်းမိူင်း။
 ၵူၼ်း မိူင်းၵေႃႈ တႃႇႁူမ်ႇလူမ်ႈၸဝ်ႈၵဝ်ႇ ပေႃးတေလႆႈဝၢင်းၸႂ်လိူဝ် ၊ တေဢမ်ႇမီးလွင်ႈလူႉသုမ်းလိူဝ်ၼၼ်ႉ တေလႆႈမေႃႇယူႇ မေႃၵိၼ် မေႃလၢတ်ႈမေႃၸႃၸွမ်း” ဝႃႈၼႆဝႆႉ။
တႄႇဢဝ် မိူဝ်ႈပီ 2017 – 2019 ၼၼ်ႉ ၼႂ်းမိူင်းတႆး ၵူၼ်းမိူင်းယဵပ်ႇၺႃးမၢၵ်ႇမႅင်းလူႉတၢႆမၢတ်ႇၸဵပ်း တေမီးယူႇ 26.6 % ၼႂ်းမိူင်းၶၢင် 26.5 % ၼႂ်းမိူင်းယၢင်းလႅင်သမ်ႉ မီး 20 % ၼႂ်းသၢမ်ၸႄႈမိူင်းၼၼ်ႉ ၼႂ်းမိူင်းတႆး မီးၵူၼ်းယဵပ်ႇၺႃး လူႉတၢႆ မၢတ်ႇၸဵပ်း ၼမ်တီႈသုတ်း ယူႇတီႈၾၢႆႇၶူၼ်ႉၶႂႃႉလွင်ႈမၢၵ်ႇမႅင်း ၾင်လိၼ် ၼႂ်းမိူင်းႁူမ်ႈတုမ် MIMU ၶူၼ်ႉၶႂႃႉတႅမ်ႈဢွၵ်ႇ မႃး ၼင်ႇၼႆ။
ဢၼ်ၸုမ်းယိပ်းၵွင်ႈ ဢၼ်ၵႂႃမႃးတူင်ႉၼိုင် ၼႂ်းမိူင်းတႆး ပႃးၸဵမ်သိုၵ်းမၢၼ်ႈ ဢမ်ႇၵမ်ပၼ်ႈသိၼ် ထမ်းသိုၵ်း။
 မိူၼ်ၼင်ႇ သိုၵ်းမၢၼ်ႈ ၵွင်လင်တေႃႇလိၵ်ႈႁူမ်ႈမၢႆပၢင်လူင်သေ ၶိၼ်ဢဝ် မိူင်းတႆး ပဵၼ်မိူင်းႁူမ်ႈတုမ်မၢၼ်ႈ။
 ၸၢဝ်းၶိူဝ်းၼႂ်းမိူင်းတႆး ၵေႃႈ ဢမ်ႇၵႅတ်ႇၵင်ႈၵူၼ်းမိူင်းလႆႈ သေဢမ်ႇၵႃး သမ်ႉႁိမ်ပိုၼ်ႉတီႈၵၼ် မိူၼ်ၼင်ႇမိူင်းတႆး ပွတ်းႁွင်ႇ 7 ၸႄႈဝဵင်း ပႃးသီႇပေႃႉ ၵျွၵ်ႉမႄး၊ ၼမ်ႉတူႈ ၶိုင်ၶႂ်ႈမၢႆ ပဵၼ်ၸႄႈမိူင်းပလွင်ႈ၊ ၸုမ်းသိုၵ်းဝၢၼ်ႈႁႆး ၵေႃႈသမ်ႉဝႃႈ သိုၵ်းဢႃႇၸီႇ ဢမ်ႇတၢပ်ႈမႃး မိူင်းတႆးပွတ်းႁွင်ႇ ပဵၼ်ပိုၼ်ႉတီႈၶဝ်ၵုမ်းၵမ်၊ သိုၵ်းဢႃႇၸီႇၵေႃႈသမ်ႉဝႃႈ မိူင်းတႆး သိုၵ်းတႆးၵႂႃႇလႆႈၵူႈတီႈ ဝႃႈၼႆ ၵူၺ်းၵႃႈ ဢမ်ႇမီးသိုၵ်း ၸုမ်းလႆႈ ဢဝ်ႁူမ်ႇလူမ်ႈ တူၺ်းလူ သၢႆၸႂ် ႁိူၼ်းယေး ဝႆႉၵူၼ်းမိူင်း မိူၼ်ပေႃႈမႄႈၸဝ်ၵဝ်ႇ။
ၵွပ်ႈၼၼ် လွင်ႈၵၢင်မၢၵ်ႇ ႁဵတ်းႁႂ်ႈၵူၼ်းမိူင်းလူႉတၢႆ မၢတ်ႇၸဵပ်းႁၵ်းၵႅင်ႉၼႆႉ မိူၼ်တင်းဝႃႈ “ၵူၼ်တႄႉ ၵူၼ်ၵဝ် ၶီႈသမ်ႉဢမ်ႇၸႂ်ႈၶီႈၵဝ်ႇ” ၼႆၼၼ်ႉယူႇယဝ်ႉ။ၵူၼ်းဝၢၼ်ႈၵူၼ်းမိူင်း ၼႂ်းဢိူင်ႇၼႃးႁူၵ်ႈ ၸႄႈဝဵင်းတၢင်ႉယၢၼ်း ဢမ်ႇၽွမ်ႉဢမ်ႇလႆႈၸႂ်ၶွမ်ႊပၼီႊတေမႃးၶုတ်းထၢၼ်ႇႁိၼ်ၼႂ်းပိုၼ်ႉတီႈ ၊ တႅမ်ႈလိၵ်ႈတုၵ်းယွၼ်းထိုင်ပႃႇတီႇလႄႈတပ်ႉသိုၵ်းတႆး ႁႂ်ႈၸွႆႈႁၢမ်ႈပၼ်ဝႃႈၼႆ။
Photo by ၵူၼ်းပိုၼ်ႉတီႈ/ ၶွမ်ႊပၼီႊၶုတ်းထၢၼ်ႇႁိၼ် တီႈႁိမ်းဝၢၼ်ႈတၢၵ်ႇလႅတ်ႇ ဝဵင်းတၢင်ႉယၢၼ်း
ၵူၼ်းဝၢၼ်ႈဢိူင်ႇၼႃးႁုၵ်ႇၵေႃႉၼိုင်ႈလၢတ်ႈတီႈၽူႈတွႆႇႁွၵ်ႈဝႃႈ-“ၶွမ်ႊပၼီႊ ငူၺ်ႇယီႇပလႄး မႃးႁူၺ်းၵူၼ်းဝၢၼ်ႈဢေႃႈ။
 ၶဝ်ၶႂ်ႈမႃးၶုတ်းထၢၼ်ႇထႅင်ႈတီႈလိၼ်သူၼ်ၵူၼ်းဝၢၼ်ႈ 15 ၵေႃႉၼႆ လႄႈ ၶဝ်ႁႂ်ႈၽူႈၵွၼ်းဢိူင်ႇ ႁွင်ႉပၢင်ၵုမ်ၸဝ်ႈသူၼ် သေတဵၵ်းငႅၼ်းဢဝ်လၢႆးမိုဝ်းၵူၼ်းဝၢၼ်ႈဢေႃႈ ။
 ” ဝႃႈၼႆ။
ဝၼ်းတီႈ 7/5/2021 ၼႆႉ ၶွမ်ႊပၼီႊ ငူၺ်ႇယီႇပလႄး ဢၼ်ၶုတ်းထၢၼ်ႇႁိၼ်ဝႆႉယူႇထုင်ႉဢိူင်ႇၼႃႈႁုၵ်ႇၼၼ်ႉ ဢၢၼ်းၶႂ်ႈၶုတ်းထႅင်ႈတီႈ ဝၢၼ်ႈ ပဵင်းမူင်ႈ၊ ဝၢၼ်ႈၵဝ်ႇ၊ ဝၢၼ်ႈလူင်၊ ဝၢၼ်ႈၵျွင်း ၼႆသေ ႁႂ်ႈၵွၼ်းဢိူင်ႇ ႁွင်ႉဢဝ်ၸဝ်ႈသူၼ် 15 ၵေႃႉ ဢၼ်တေမႅၼ်ႈတီႈၶွမ်ႊပၼီႊ တေၶုတ်းထၢၼ်ႇၼၼ်ႉ ၵႂႃႇဢုပ်ႇၵုမ်။
 တေဢဝ်တီႈလိၼ်တႃႇလၢႆဢေႊၶိူဝ်ႊၵေႃႈယင်းပႆႇလၢတ်ႈ ဝႃႈၼႆ။
“ ၵွၼ်းဢိူင်ႇႁႂ်ႈ 15 ၵေႃႉၼၼ်ႉလူင်းလၢႆးမိုဝ်းဝႃႈ ၽွမ်ႉပၼ်ၶုတ်းထၢၼ်ႇ ၼႆဢေႃႈ ။
 ၵူၼ်းဝၢၼ်ႈသမ်ႉဢမ်ႇယွမ်းလူင်း။
 ၶဝ်သမ်ႉတဵၵ်းငႅၼ်းႁႂ်ႈလူင်း ဢမ်ႇလူင်းဢမ်ႇလႆႈၼႆလႄႈ ပဵၼ်လူင်းလၢႆးမိုဝ်းၵႂႃႇ 4 ၵေႃႉ။
 ဢၼ်ၵိုတ်း 11 ၵေႃႉၼၼ်ႉ ဢမ်ႇလူင်း။
 ၵူၺ်းၵႃႈ ၾၢႆႇၶွမ်ႊပၼီႊလႄႈၵွၼ်းဢိူင်ႇ ႁဵတ်းလၢႆးမိုဝ်းပွမ်ဢဝ်ၼႆဢေႃႈ ”- ၵူၼ်းဝၢၼ်ႈဢိူင်ႇၼႃးႁုၵ်ႇ လၢတ်ႈၼင်ႇၼႆ။
ၵူၼ်းဝၢၼ်ႈလၢတ်ႈဝႃႈ ၵွၼ်းဢိူင်ႇၵေႃႉၼႆႉ ဢမ်ႇၸႂ်ႈဢၼ်ၵူၼ်းမိူင်းလိူၵ်ႈတင်ႈၶိုၼ်ႈမႃး။
 ပဵၼ်ၵွၼ်းဢိူင်ႇ ဢၼ်ၶွင်ႇသီႇသိုၵ်းမၢၼ်ႈလိူၵ်ႈတၢင်ႇဝႆႉလႄႈ ဢမ်ႇယူႇၾၢႆႇၵူၼ်းမိူင်း ၵူၼ်းဝၢၼ်ႈၼႃးႁုၵ်ႇလၢတ်ႈ။
“ၼင်ႇႁိုဝ်တေၸၢင်ႈၸွႆႈႁၢမ်ႈပၼ်ႁဝ်းၶႃႈၼၼ်ႉ ႁဝ်းၶႃႈ တႅမ်ႈလိၵ်ႈသူင်ႇၸူး SNLD ၊ SSPP/SSA လႄႈ သိုၵ်းၵူၼ်းမိူင်းဝႆႉယဝ်ႉ ။
 ၵၢၼ်မိူင်း ၵၢၼ်သိုၵ်း ဢမ်ႇလီလႄႈ ႁဝ်းၶႃႈၵူၼ်းမိူင်း လႆႈမႆႈၸႂ် ၵူႈလွင်ႈလွင်ႈၼၼ်ႉၶႃႈၼႃႇ” ဝႃႈၼႆ။
ဢၼ်ၶွမ်ႊပၼီႊ ဢၢၼ်းတေၶုတ်းထၢၼ်ႇႁိၼ်ၼႆႉ ပဵၼ်တီႈႁူဝ်ၼမ်ႉပၢင်လႄႈ သင်ဝႃႈ မႃးၶုတ်းတႄႉၸိုင် ၼမ်ႉပၢင်တေႁႅင်ႈ ၊ ၵူၼ်းမိူင်းတႆး ဢၼ်ယူႇသၢပ်ႇၼမ်ႉပၢင် တေႁူပ်ႉတၢင်းယၢပ်ႇၽိုတ်ႇ ၊ တေမီးလွင်ႈတုမ်ႉတိူဝ်ႉၼမ် ။
ပၢႆႉၶဝ်ႈဝဵင်းတၢင်ႉယၢၼ်း
ၶွမ်ႊပၼီႊဢၼ်မႃးၶုတ်းထၢၼ်ႇႁိၼ်တၢင်းတၢင်ႉယၢၼ်း ဝၢၼ်ႈတၢၵ်ႇလႅတ်ႇၼႆႉပဵၼ် ပဵၼ်ၶွမ်ႊပၼီႊ ငူၺ်ႇယီႇပလႄး၊ ၶဝ်ၶုတ်းဢဝ်ထၢၼ်ႇႁိၼ် ထုင်ႉၼႆႉမႃး မီးႁိမ်း 20 ပီ၊ ၸဵမ်ပၢၼ် လူင်ပွင်ၸိုင်ႈသိုၵ်းမၢၼ်ႈ ၽွင်းငမ်းမိူင်း။
မူႇဝၢၼ်ႈတၢၵ်ႇလႅတ်ႇ ဢိူင်ႇၼႃးႁုၵ်ႇ ၼႆႉမီး ၸဵင်ႇၸၢၼ်းဝၼ်းတူၵ်း ဝဵင်းတၢင်ႉယၢၼ်း၊ လင်ႁိူၼ်းၵူၼ်း မီး 73 လင် ႁူဝ်ၵူၼ်း 300 ပၢႆ ။
 ယွၼ်ႉပိူဝ်ႈၶုတ်းထၢၼ်ႇႁိၼ်လႄႈ လိၼ်သူၼ်ႁႆႈၼႃးၵူၼ်းဝၢၼ်ႈဢမ်ႇၸၢင်ႈၽုၵ်ႇသွမ်ႈ။
Photo by ၵူၼ်းပိုၼ်ႉတီႈ/ ၶွမ်ႊပၼီႊၶုတ်းထၢၼ်ႇႁိၼ် တီႈႁိမ်းဝၢၼ်ႈတၢၵ်ႇလႅတ်ႇ
ၸဵမ်မိူဝ်ႈပူၼ်ႉမႃး 3-4 ပီၼၼ်ႉ ယွၼ်ႉပိူဝ်ႈၼမ်ႉႁႅင်ႈ လိၼ်တႅၵ်ႇၶၢပ်ႇ လိၼ်ဝၢင်းႁိူၼ်းၵူၼ်းၵမ်ႈၽွင်ႈ တႅၵ်ႇ၊ ဢမ်ႇႁတ်းယူႇသဝ်း၊ တေႃႇထိုင်ပီၵၢႆၼႆႉ လႆႈၶၢႆႉပၢႆႈယဝ်ႉ 11 လင် ႁိူၼ်း။
 ႁေႃၸဝ်ႈမိူင်းဝၢၼ်ႈ တၢၵ်ႇလႅတ်ႇၵေႃႈ ၶွမ်ႊပၼီႊ သၢႆႈပၼ်ၵူၼ်းဝၢၼ်ႈ တႃႇ 150 သႅၼ် လႄႈ တူၵ်းလူင်းၶၢႆႉပၼ်ပႃး။
ၶွမ်ႊမၼီႊမႃးၶုတ်းထၢၼ်ႇႁိၼ်ၼႆႉ တႄႇဢဝ် မိူဝ်ႈပီ 2000 မႃးတေႃႇထိုင်ယၢမ်းလဵဝ် မီးၶၢဝ်းတၢင်း 20 ပီ ယဝ်ႉ။
 ၵူၺ်းၵႃႈ ဢၼ်မႃးၸူင်ၶဝ်ႈၼႂ်းလိၼ်တႂ်ႈဝၢၼ်ႈသေ ႁဵတ်းႁႂ်ႈလိၼ်တႅၵ်ႇငၢၵ်ႈ တုမ်ႉတိူဝ်ႉႁိူၼ်း ၵူၼ်းဝၢၼ်ႈမႃးၼႆႉ တိုၵ်ႉမီးၶၢဝ်းတၢင်း 5-6 ပီၼႆႉၵူၺ်း။
 မိူဝ်ႈတႄႇႁႅၵ်ႈၶုတ်းမႃး ပဵၼ်ၶွမ်ႊပၼီႊ ငူၺ်ႇယီႇပလႄး၊ ပူၼ်ႉမႃးထႅင်ႈမွၵ်ႈ 2-3 ပီၼႆႉ ၶွမ်ႊပၼီႊသူၺ်ႇလိင်ႇၵႃႇ ၶဝ်ႈမႃးၶုတ်းႁိမ်းၼၼ်ႉထႅင်ႈ ထၢင်ၼိုင်ႈ၊ တင်းမူတ်းမီးသွင်ထၢင် သွင်လုၵ်း။
 ၵူၺ်းၵႃႈ မိူဝ်ႈလဵဝ်ၼႆႉ ၶွမ်ႊပၼီႊသူၺ်ႇလိင်ႇၵႃႇ ထွၼ်ဢွၵ်ႇၵႂႃႇယဝ်ႉ- လႆႈႁူႉၼင်ႇၼႆ။ပၢင်တိုၵ်းဢမ်ႇပႆႇပဵၼ်ထႅင်ႈသေတႃႉ ၸုမ်းယိပ်းၵွင်ႈၵၢင်ႇသမ်ႉယူႇသဝ်းႁိမ်းၸမ်ဝၢၼ်ႈသူၼ် ႁိူၼ်းယေး ၵူၼ်းဝၢၼ်ႈၼႃႇလႄႈ ၵူၼ်း ဝၢၼ်ႈဢွၼ်ၵၼ်ပၢႆႈ ဝႆႉထႃႈထႅင်ႈမီးၼပ်ႉႁူဝ်ပၢၵ်ႇ ပွတ်းဝဵင်းၵျွၵ်ႉမႄး ၊ ယၢပ်ႇၽိုတ်ႇၶဝ်ႈၼမ်ႉတၢင်းၵိၼ်လႄႈယႃႈယႃ ။
Photo CJ-/ ၵူၼ်းပၢႆႈၽေးသိုၵ်း တီႈၵျွၵ်ႉမႄး 
ၵူၼ်းဝၢၼ်ႈပွတ်းဝၢၼ်ႈတႃႈလူင်လႄႈဝၢၼ်ႈၼႃးၸလွင်း ဢွၼ်ၵၼ်ပၢႆႈၽေးသိုၵ်းမႃးသွၼ်ႈတၢင်းပုင်ႇဝူဝ်း ၊ မိူင်းငေႃႉထႅင်ႈ။
 ၸိူဝ်းၶဝ်ပၢႆႈမႃးမိူဝ်ႈဝၼ်းတီႈ 23/7/2021။
   ဝၢႆးလင်ၼႆႉၵေႃႈ ဝၢၼ်ႈၸွမ်းႁိမ်းႁွမ်းဝၢၼ်ႈတႃႈလူင်ဢွၼ်ၵၼ်ပၢႆႈမႃးထႅင်ႈယွတ်းယွတ်း ယႅတ်းယႅတ်း။
ၵူၼ်းဝၢၼ်ႈပွၼ်းၼႃးသလွင်း ဢၼ်ပၢႆႈၽေးမႃးထိုင်တီႈဝတ်ႉၵျွင်းမုၼ်ၸဝ်ႈလၢတ်ႈဝႃႈ မီးၸုမ်းယိပ်းၵွင်ႈၵၢင်ႇ လဵပ်ႈၸမ်ဝၢၼ်ႈသူၼ်ႁဝ်းၶႃႈ ။
 ပၢင်တိုၵ်းၸၢင်ႈပဵၼ်ၵူႈၶၢဝ်း ၊ ၵွပ်ႈၼႆလႄႈၸင်ႇပၢႆႈမႃးဝႆႉထႃႈၶႃႈဢေႃႈ ဝႃႈၼႆ။
ဢၼ်မႃးသွၼ်ႈယူႇသဝ်းဝႆႉတီႈ ဝတ်ႉၼွင် သိမ်ႇ ဢိူင်ႇပုင်ႇဝူင်း မွၵ်ႈ 90 ပၢႆ ၊ တီႈဢိူင်ႇႁူးသူၼ်ၵေႃႈ မီး 80 ပၢႆလႄႈ ၊ တီႈႁၢႆးၵုၺ်ၵေႃႈမီးမွၵ်ႈ 50။
 တင်းၵူၼ်းမႂ်ႇလႄႈၵဝ်ႇ ႁူမ်ႈၵၼ်မီးမွၵ်ႈ 600 ၵေႃႉ ။
လုင်းၸၢႆးလႅင်းႁၢၼ် ႁူဝ်ပဝ်ႈ ၵေႃလိၵ်ႈလၢႆး ဝဵင်းၵျွၵ်ႉမႄး လၢတ်ႈတီႈၽူႈတွႆႇႁွၵ်ႈဝႃႈ “ဢၼ်ၸင်ႇႁႃထိုင်မႃး ထႅင်ႈတၢင်းပုင်ႇဝူဝ်း၊ ႁၢႆးၵုၺ်ၼႆႉ ၶဝ်လူဝ်ႇ ၶဝ်ႈၼမ်ႉတၢင်းၵိၼ်လႄႈယႃႈယႃ။
 လွင်ႈသပ်ႉပျႃႇ ၼမ်ႉယႃလၢင်ႉမိုဝ်း ၶူဝ်း ၸႂ်ႉတိုဝ်ႈလွင်ႈမူတ်းသႂ်ႇ ၸိူဝ်းၼႆႉၶႃႈ ။
 ဢၼ်ပၢႆႈမႃးမီးၶၢဝ်းတၢင်း လိူၼ်ပၢႆၸိူဝ်းၼၼ်ႉတႄႉ ယၢပ်ႇၽိုတ်ႇၽၵ်းယိူဝ်ႈၼၢင်းၶဵဝ်ၶႃႈဢေႃႈ။
 ”- ဝႃႈၼႆ။
ၵူၼ်းပၢႆႈၽေးသိုၵ်း ဢၼ်ပၢႆႈဢွၵ်ႇမႃးမႂ်ႇၼႆႉ မႃးမိူဝ်ႈဝၼ်းတီႈ 23 – 26 လႄႈ 29 ၼႂ်းလိူၼ်ၵျူႊလၢႆႊၼႆႉ။
ၵဵဝ်ႇၵပ်းလွင်ႈၼႆႉ ၽူႈၶၢၼ်ပၢၵ်ႇ RCSS/SSA ၵေႃႈလၢတ်ႈတီႈၽူႈတွႆႇႁွၵ်ႈဝႃႈ မိူဝ်ႈဝၼ်းတီႈ 26/7/2021 ပၢင်တိုၵ်း ပဵၼ်ပွတ်းဝၢၼ်ႈၸိင်း-ၼမ်ႉလၼ်ႈ ၸႄႈဝဵင်းသီႇပေႃႉ။
 ပဵၼ်သိုၵ်းတႆး 2 ၸုမ်းယိုဝ်းၵၼ်။
 ပၢင်တိုၵ်းလႅပ်ႈတေသိုပ်ႇပဵၼ်ႁၢဝ်ႈႁႅင်းမႃးထႅင်ႈ ဝႃႈၼႆ။
ယၢမ်းလဵဝ်သမ်ႉ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းၵေႃႈပိူင်ၼိုင်ႈ ယွၼ်ႉငဝ်းလၢႆး ၵၢၼ်ဝၢၼ်ႈမိူင်းသုၵ်ႉယုင်း ၵေႃႈ ပိူင်ၼိုင်ႈ ၵူၼ်းဢၼ်တေမႃးၸွႆႈထႅမ် ပီႈၼွင်ႉၵူၼ်းပၢႆႈၽေးၵေႃႈ ဢမ်ႇပေႃးမီးၼမ် မိူၼ်မိူဝ်ႈၵူႈပွၵ်ႈ ။
 ယူႇတီႈ ႁူဝ်ပဝ်ႈ ၵေႃလိၵ်ႈလၢႆးသေ တုၵ်းယွၼ်း ၶႂ်ႈႁႂ်ႈပီႈၼွင်ႉ တီႈၸမ်ၵႆ ၸွႆႈထႅမ် ပၼ် တႃႇၵူၼ်းပၢႆႈ ၽေး တီႈၵျွၵ်ႉမႄး ၽွင်ႈဝႃႈၼႆ။
“ပီႈၼွင်ႉႁဝ်းၶဝ်ၵေႃႈ ၾၢင်ႉပၢႆးယူႇလီႁင်းၽႂ်မၼ်းၽွင်ႈၶႃႈ ၸိူဝ်းဢၼ်ပဵၼ်လႆႈ ၵေႃႈ ၶႅၼ်းတေႃႈၸွႆႈထႅမ်မႃးဢိတ်း ၼိုင်ႈ ၶႃႈ။
 ၵွပ်ႈပိူဝ်ႈသင်ၼႆ မိူဝ်ႈလဵဝ်ၼႆႉ ႁဝ်းမႃး တူၺ်းၽွင်းယၢမ်းၶူဝ်ႊဝိတ်ႉလူင်ၼႆႉသေ ဢၼ်ၸုမ်းယႂ်ႇၸုမ်းလူင် ၸုမ်းၼွၵ်ႈ မိူင်း UN ၶဝ် ၸိူဝ်းၼႆႉၵေႃႈ ဢမ်ႇၸၢင်ႈၽႅဝ်မႃးၶႃႈယဝ်ႉ။
 ယွၼ်ႉၸုမ်းလူင်ၸိူဝ်းၼႆႉ ဢမ်ႇ ၽႅဝ်မႃးလႄႈ ႁဝ်းၶႃႈၵေႃႈ ပိုင်ႈ ဢိင်ၸဝ်ႈတႃႇၼႁဝ်း ဢၼ်ပဵၼ်ပီႈၼွင်ႉတႆး ႁဝ်းၶႃႈ ၸိူဝ်းမီးတီႈၵႆၸမ် ၸိူဝ်းၼႆႉၵူၺ်းၶႃႈယဝ်ႉ။
 ၸင်ႇဝႃႈ ဢွၼ်ၵၼ်တူၺ်း ထိုင် ၸွႆႈထႅမ် မႃးပၼ်ဢိတ်းၼိုင်ႈၶႃႈ ဢဵၼ်ႁႅင်းႁဝ်းမီးၼႂ်းႁဝ်း ၵူၺ်းၶႃႈ ႁဝ်းလူဝ်ႇ ၶိုၼ်းတူၺ်း ပၼ်ၵၼ်ဢိတ်းၼိုင်ႈ ၶႂ်ႈ တိုၵ်းသူၼ်းၼင်ႇၼႆၶႃႈ”- လုင်းၸၢႆးလႅင်းႁၢၼ် သိုပ်ႇလၢတ်ႈ ၼႄၼင်ႇၼႆထႅင်ႈ။
ၸုမ်းဢူၺ်းလီပွတ်းႁွင်ႇလႄႈ RCSS ပဵၼ်ပၢင်တိုၵ်းၵၼ်ႁၢဝ်ႈႁႅင်း ၼႂ်းၸႄႈဝဵင်းၵျွၵ်ႉမႄး တင်ႈဢဝ်ႁူဝ်လိူၼ် ၵျုႊလၢႆႊမႃးသေ သဵင်ၵွင်ႈသဵင်မၢၵ်ႇတႅၵ်ႇ ပဵၼ်မိူဝ်ႈပဵၼ်ပွၵ်ႈ ။
 ႁႅင်းသိုၵ်းၵေႃႈ ဢွၼ်ၵၼ်မႃး မီးၸွမ်းဝၢၼ်ႈ ၸွမ်းသူၼ် ၵူၼ်းဝၢၼ်ႈတူၵ်းၸႂ် ၵူဝ်ပဵၼ်ပၢင်တိုၵ်းထႅင်ႈၼႆသေ ၸင်ႇဢွၼ်ၵၼ်ငိူင်ႈပၢႆႈဢွၵ်ႇမႃး ဝႃႈၼႆ။ၸႄႈဝဵင်းၵေးသီးၸိုင်ႈတႆးပွတ်းၸၢၼ်း တီႈဢၼ်မီးပၢင်တိုၵ်းသိုၵ်းသိူဝ်လႄႈမီးၵူၼ်းပၢႆႈၽေးၼပ်ႉႁူဝ်ႁဵင်ၼၼ်ႉ ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉမီး 2 ၵေႃႉတႄႉယူတ်းယႃၶႅၼ်းၸိုၼ်ႈ ယဝ်ႉသေ ပွၵ်ႈမိူဝ်းႁိူၼ်းၽႂ်မၼ်းၶိုၼ်းယဝ်ႉသေတႃႉ ၵူၼ်းၵဵဝ်ႇၶွင်ႈၵူၼ်းပဵၼ် မီး 40 ၵေႃႉၼၼ်ႉ တိုၵ်ႉၵၵ်းတူဝ်ပႂ်ႉတူၺ်းငဝ်းလၢႆးယူႇ ဝႃႈၼႆ။
ပၢႆႉၶဝ်ႈဝဵင်းၵေးသီး
ဢၼ်တိတ်းၸပ်းတၢင်းပဵၼ်ၶူဝ်ႊဝိတ်ႉ တီႈၵေးသီးၼႆႉ ပဵၼ်သွင်ၵေႃႉမႄႈလုၵ်ႈ၊ တႄႇၵူတ်ႇထတ်းထူပ်းႁၼ်တၢင်းပဵၼ်မိူဝ်ႈဝၼ်းတီႈ 8/7/2021 သေ ထုၵ်ႇသူင်ႇယူတ်းယႃတူဝ်ဝႆႉတီႈႁူင်းယႃၵေးသီး ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵေးသီး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ ၵူၼ်းပဵၼ်သွင်ၵေႃႉ ၼႂ်းၵေးသီးႁဝ်း ၶႃႈၼႆႉ ယၢမ်းလဵဝ် ယႃၶႅၼ်းလီယဝ်ႉၶႃႈ။
 ၵူၺ်းၵႃႈ ၵူၼ်းဢၼ်ၶဝ်ယူႇၸမ်ၵၼ် မွၵ်ႈ 40 ပၢႆၼၼ်ႉတႄႉ ႁွင်ႉမႃးႁဵတ်း Lockdown ဝႆႉ တီႈႁူင်းယႃၼႆႉ မူတ်းမူတ်းယဝ်ႉ။
 မၢင်ၵေႃႉၵေႃႈ လႆႈၶႂၢင်ႉပွၵ်ႈႁိူၼ်းယေးၵၼ်ယဝ်ႉ မၢင်ၵေႃႉၵေႃႈ ပႆႇလႆႈ ၶႂၢင်ႉပွၵ်ႉ တိုၵ်ႉပႂ်ႉတူၺ်းငဝ်းလၢႆးၶဝ်ယူႇ ၸိူင်ႉၼႆၶႃႈ။
 ၵမ်ႈၼမ် ပဵၼ်ၵူၼ်းပိုၼ်ႉတီႈၶႃႈ”- ဝႃႈၼႆ။
တီႈဝဵင်းၵေးသီးၼႆႉဝၢႆးလင်ထူပ်းႁၼ်တၢင်းပဵၼ်တီႈ သွင်မႄႈလုၵ်ႈၼၼ်ႉယဝ်ႉ ဢမ်ႇပႆႇမီးၵူၼ်းပဵၼ်တၢင်းပဵၼ်ထႅင်ႈ။
 ၵူၼ်းပိုၼ်ႉတီႈလၢတ်ႈဝႃႈ ယွၼ်ႉပိူဝ်ႈၵူၼ်းမိူင်းပၼ်တၢင်းႁူမ်ႈမိုဝ်းလီ ၊ ဢွၼ်ၵၼ်ၵၵ်းတူဝ်ယူႇၼႂ်းႁိူၼ်းယေးၽႂ်မၼ်း၊ ၵၢတ်ႇလူင်ၵေးသီး ၵေႃႈ ပိၵ်ႉဝႆႉတေႃႇထိုင်ဝၼ်းမိူဝ်ႈၼႆႉယင်းပႆႇပိုတ်ႇၶိုၼ်း။
“တေႃႈလဵဝ် ၼႂ်းၵေးသီးႁဝ်းၶႃႈတႄႉ ယဵၼ်ၵၼ်လူင်ဝႆႉၶႃႈဢေႃႈ ၸွမ်းၼႂ်းဝဵင်းၸိူဝ်းၼႆႉ ၵၢတ်ႇၵေႃႈ ပၼ်ၶႂၢင်ႉၶၢႆၽၵ်းၶဵဝ် လႄႈၶွင်ၵိၼ်ယႅမ်ႉၵူၺ်းၶႃႈ ၼွၵ်ႈလိူဝ်ၼၼ်ႉ ပႆႇပိုတ်ႇ။
 ယဝ်ႉၵေႃႈ ႁူင်းႁဵၼ်းၸိူဝ်းၼႆႉၵေႃႈ ပႆႇပိုတ်ႇၶႃႈ”- ၽူႈတူင်ႉၼိုင် ၼႂ်းတူင်ႇဝူင်းၵူၼ်း ၵေးသီး သိုပ်ႇလၢတ်ႈၼႄၼင်ႇၼႆ။
ၾၢႆႇၼိုင်ႈတီႈၵေးသီးၼႆႉ ယွၼ်ႉပိူဝ်ႈသိုၵ်း RCSS လႄႈတင်း SSPP ပိုတ်းယိုဝ်းၵၼ်လႄႈ ၵူၼ်းပၢႆႈၽေးသိုၵ်းၵေႃႈ မီးၼပ်ႉႁူဝ်ႁဵင်။
 ၵူၼ်းမိူင်းၽွမ်ႉၵၼ် ၾၢင်ႉယူႇၾၢင်ႉၵိၼ်လႄႈ ၵတ်ႉၵႃႈယင်းဢမ်ႇၸပ်းပႃးၵူၼ်းပၢႆႈၽေးသိုၵ်း။
 ၵူၼ်းပၢႆႈၽေးသိုၵ်း တႄႉဢွၼ်ၵၼ်ပွၵ်ႈၶိုၼ်းႁိူၼ်းယေး ၸဵမ်မိူဝ်ႈၵၢင်လိူၼ်ၵျူႊလၢႆႊယဝ်ႉ လႆႈႁူႉၼင်ႇၼႆ။ၼၢင်းယိင်း ဢႃယုမွၵ်ႈ 40 လူႉတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 ပဵၼ်ၵေႃႉႁႅၵ်ႈ ၼႂ်းၸႄႈဝဵင်းမိူင်းယႆ ၸိုင်ႈတႆးပွတ်းႁွင်ႇ ဝႃႈၼႆ။
Photo CJ- ၸုမ်းၸွႆႈထႅမ် ဢဝ်ၵူၼ်းတၢႆယွၼ်ႉၶူဝ်ႊဝိတ်ႉတီႈမိူင်းယႆ ၵႂႃႇၽဝ်ၶၢပ်ႈတူဝ်ပၼ်
ဝၼ်းတီႈ 28/7/2021 ပူၼ်ႉမႃးၼႆႉ ၼၢင်းယိင်း ဢႃယု မွၵ်ႈ 40 ၵေႃႉၼိုင်ႈ ပဵၼ်ၵူၼ်းပွၵ်ႉ 1 ၸႄႈဝဵင်းမိူင်းယႆ ၸႄႈတွၼ်ႈ လႃႈသဵဝ်ႈ ၸိုင်ႈတႆးပွတ်းႁွင်ႇ လူႉတၢႆ ယွၼ်ႉတိတ်းၸပ်းၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 ပဵၼ်ၵေႃႉႁႅၵ်ႈ ။
ၽူႈၸွႆႈထႅမ် ၼႂ်းၸုမ်းပရႁိတ မိူင်းယႆ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵူၼ်းဢၼ်လႆႈလူႉတၢႆၵႂႃႇၼၼ်ႉ လႆႈငိၼ်း ဝႃႈ မၼ်းၼၢင်းမီးတၢင်းပဵၼ် ဝႆႉ။
 ၽိူဝ်ႇဝႃႈ မၼ်းၼၢင်းတိတ်းၸပ်းၶူဝ်ႊဝိတ်ႉ 19 ၵေႃႈ မၼ်းၼၢင်း ယူႇတီႈ ႁိူၼ်းသေ ယူတ်းယႃႁင်းၵူၺ်း ထႅင်ႈ။
 ယွၼ်ႉႁႅင်းဢွၵ်ႊသီႊၸိၼ်ႊၼႂ်းတူဝ်မၼ်းၼၢင်း တူၵ်းႁႅင်းၼႃႇသေ ၼႅတ်ႈ ၵႂႃႇၸွႆႈဢဝ်မႃးတီႈႁူင်းယႃ ၵူၺ်းၵႃႈ ဢမ်ႇတၼ်းၶိုတ်းသေ လႆႈလူႉတၢႆၵႂႃႇ တီႈႁူင်းယႃၼႆႉၶႃႈ”- ဝႃႈၼႆ။
ၽူႈယိင်း ဢၼ်လႆႈလူႉတၢႆၵႂႃႇၼၼ်ႉ ယွၼ်ႉမၼ်းၼၢင်းဢမ်ႇယွမ်းၵႂႃႇႁူင်းယႃ၊ တိုဝ်သေ ယူတ်းယႃတူဝ် ႁင်းၵူၺ်းတီႈႁိူၼ်းယေး ၊ သမ်ႉဢမ်ႇႁူႉလွၵ်းလၢႆးတေလႆႈယူႇၵိၼ်ၸိူင်ႉႁိုဝ် သင်ဝႃႈတိတ်းၶူဝ်ႊဝိတ်ႉ၊ ဢမ်ႇႁူႉလွင်ႈလွၵ်းလၢႆး ယူတ်းယႃ လႄႈထိုင်တီႈလႆႈလူႉတၢႆ ဝႃႈၼႆ။
“ၼၢင်းယိင်းဢၼ်လႆႈလူႉတၢႆၵႂႃႇၼၼ်ႉ မိူဝ်ႈတႄႇပဵၼ်ၼၼ်ႉ သင်မၼ်းၼၢင်း ၸႅင်ႈပွင်ႇမႃး တီႈၽူႈမီးပုၼ်ႈၽွၼ်းၶဝ်ၸိုင် မၼ်းၼၢင်းတေလႆႈမႃးယူတ်းယႃတူဝ်  ၶိုတ်းတၼ်းသေ မၼ်းတေဢမ်ႇတၢၼ်ႇပဵၼ်ႁၢဝ်ႈႁႅင်းထိုင်တီႈလႆႈတၢႆၸိူင်ႉၼႆ။
 မၼ်းၼၢင်းပဵၼ်ၵႂႃႇၸိူင်ႉၼႆ  ႁဝ်းၶႃႈ ၸႂ်ဢမ်ႇလီၸွမ်းတႄႉၶႃႈ”-  ၽူႈၸွႆႈထႅမ် ၸုမ်းပရႁိတ မိူင်းယႆ သိုပ်ႇလၢတ်ႈၼႄၼင်ႇၼႆထႅင်ႈ။
Photo CJ- ၸုမ်းၸွႆႈထႅမ် ဢဝ်ၵူၼ်းတၢႆယွၼ်ႉၶူဝ်ႊဝိတ်ႉတီႈမိူင်းယႆ ၵႂႃႇၽဝ်ၶၢပ်ႈတူဝ်ပၼ်
ဢိင်ၼိူဝ် လွင်ႈၵၢၼ်တၢႆ ၼၢင်းယိင်းၼႆႉသေ ယူႇတီႈၸုမ်းပရႁိတ မိူင်းယႆ လႆႈပူၼ်ႉၶၢပ်ႈတူဝ်ၽဝ်ၾႆးပၼ်ၵႂႃႇယဝ်ႉ ဝႃႈၼႆ။
မိူၼ်ၼင်ႇမၼ်းၼၢင်းပဵၼ်ၼႆႉ ၵူၼ်းမိူင်းတႆးၼႂ်းဝဵင်း ၼႂ်းဝၢၼ်ႈၵမ်ႈၼမ်ၵေႃႈတိုၵ်ႉမီးၸႂ်ၵူဝ်ႁႄ ဢမ်ႇၼၼ် ဢမ်ႇယွမ်းႁပ်ႉပိူင်ပဵၼ်တႄႉ ဢမ်ႇၼၼ် ဢမ်ႇႁတ်းၵႂႃႇႁူင်းယႃ ဢမ်ႇၼၼ် ဢဝ်ၵႂၢမ်းတိုဝ်ၼမ်းၼႃႈသေ လမ်တၼ်ယူတ်းယႃတူဝ်ႁင်းၵူၺ်းတီႈႁိူၼ်းလႄႈဢမ်ႇတၢၼ်ႇတၢႆၵေႃႈလႆႈတၢႆမႃးမီးတင်းၼမ်၊ ယၢမ်းလဵဝ်ၵေႃႈ ယင်းတိုၵ်ႉမီးယူႇတင်းၼမ် ၵူၼ်းၼုမ်ႇ တူင်ႉၼိုင်တူင်ႇဝူင်းၵူၼ်းလၢႆလၢႆဝဵင်းလၢတ်ႈၼင်ႇၼႆ။
ယၢမ်းလဵဝ် ၼႂ်းၸႄႈဝဵင်းမိူင်းယႆ ၵူၼ်းတိတ်းၸပ်းၸိူဝ်ႉမႅင်းၶူဝ်ႊဝိတ်ႉ 19 တင်းမူတ်းမီး 80 ၵေႃႉ လူႉတၢႆ ၵေႃႉ ၼိုင်ႈ။
 ၽူႈလႂ်ၽႂ်သေ ဢမ်ႇဝႃႈ ႁႂ်ႈဢွၼ်ၵၼ်ၾၢင်ႉသတိၵၼ် ဝႆႉလွင်ႈယႂ်ႇသေ သင်ဝႃႈ ထူပ်းႁၼ် လွင်ႈလၢၵ်ႇလၢႆး ထၢင်ႇ ထိူမ် ဢမ်ႇမၼ်ႈၸႂ် ဢမ်ႇယူႇလီၶိုၼ်ႈမႃးၸိုင် ႁႂ်ႈဢွၼ်ၵၼ်မႃးၵူတ်ႇထတ်း ၵၼ်တီႈႁူင်းယႃသေၵမ်း ၽူႈတူင်ႉၼိုင်ၼႂ်း ၸုမ်းၸွႆႈထႅမ်တူင်ႇဝူင်းၵူၼ်း ပရႁိတ မိူင်းယႆ တုၵ်းသူၼ်း လၢတ်ႈၼႄၼင်ႇၼႆထႅင်ႈ။ၼႂ်းၶၢဝ်းၶိဝ်း ဝူင်ႈဝၢင်ႈမႃးၼႆႉ ၵူၼ်းမိူင်းတႆး ဢမ်ႇဝႃႈ သင်ၶၸဝ်ႈ ၵူၼ်းမိူင်း ၵူၼ်းၼုမ်ႇ တႅမ်ႈတၢင်ႇ / သိုပ်ႇပိုၼ်ၽႄႈ ၽူတ်ႉသ် ဢၼ်တႅမ်ႈဝႆႉလူၺ်ႈၶေႃႈၵႂၢမ်းပႅင်းၸင်းၵၼ် ၊ တႅမ်ႈၶၢဝ်ႇၵႅၵ်း ၶၢဝ်ႇပွမ် လွၵ်ႇငိုတ်ႈ ႁဵတ်းႁႂ်ႈတုမ်ႉတိူဝ်ႉၵူၼ်းမိူင်းတႆး ၸိူဝ်းၼႆႉ လႄႈ ၵူၼ်းၼုမ်ႇတႆးၼွၵ်ႈမိူင်းၼႂ်းမိူင်း ႁူမ်ႈၵၼ်တူင်ႉၼိုင် သၢၼ်ၶတ်း ။
လၢႆးၵၢၼ်တူင်ႉၼိုင် ၵူၼ်းၼုမ်ႇတႆး ၼႂ်းဝၼ်းဢူၺ်းၵေႃႉလုမ်ႈၾႃႉ 
ဝၼ်းတီႈ 30/7/2021 ပဵၼ်ဝၼ်းဢူၺ်းၵေႃႉလုမ်ႈၾႃႉ ဢၼ်ႁွင်ႉဝႃႈ International Friendship Day ဢဝ် တိုဝ်ႉတၢင်းလွင်ႈၼႆႉသေ ယူႇတီႈၵူၼ်းမိူင်းတႆးၼႂ်းမိူင်း/ ၼွၵ်ႈမိူင်း တေႁူမ်ႈၵၼ် တူင်ႉၼိုင် ၼင်ႇႁိုဝ် ပေႃးတေ လူတ်းယွမ်းလႆႈ လွင်ႈပႅင်းၸင်းၼိူဝ်ၵၼ် ဢၼ်ၵိူတ်ႇၶိုၼ်ႈယူႇယၢမ်းလဵဝ်ၼႆႉသေဢမ်ႇၵႃး ၼင်ႇႁိုဝ် တေမီးလွင်ႈၶဝ်ႈ ဢွၵ်ႇႁႃၵၼ်သေ ဢွမ်ႇလွမ်ႈၽွမ်ႉၽဵင်ႇၵၼ် ဢုပ်ႇဢူဝ်းၵၼ် ပူၵ်းပွင်ႈၸိူဝ်ႉၸၢတ်ႈဝၢၼ်ႈမိူင်းၵႂႃႇ ဝၼ်းတႃမိူဝ်းၼႃႈ ၼႆယဝ်ႉ။
ၸၢႆးဢွၼ်ၶိူဝ်း ၵူၼ်းၼုမ်ႇတႆး ၽူႈၶဝ်ႈႁူမ်ႈပႃးတူင်ႉၼိုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၼႂ်းၶၢဝ်းၶိဝ်းၼႆႉ ႁဝ်းၶႃႈႁၼ်တႆးႁဝ်း ၵုမ်ႇ ဝႃႈႁင်းၵၼ် ၽိတ်းၵၼ် ဢမ်ႇယဝ်ႉ ဢမ်ႇဝၢႆးသေပွၵ်ႈ ။
 မၼ်းဢွၵ်ႇလွင်ႈပႅင်းၸင်းၵၼ်မႃးႁၢဝ်ႈႁႅင်း။
 ၵမ်းၼႆႉ ႁဝ်းၶႃႈ လၢႆၵေႃႉ လၢႆၾၢႆႇ လုၵ်ႈႁဵၼ်း ၽူႈတူင်ႉၼိုင်ၼႂ်းဝူင်းၵူၼ်း ၼႂ်းမိူင်း/ ၼွၵ်ႈမိူင်း ဢုပ်ႇဢူဝ်းၵၼ်။
 ၽႂ်ၽႂ်ၵေႃႈ ႁၼ် လီ ၵမ်ႉထႅမ်ဝႃႈ ႁဝ်းလူဝ်ႇဢွၼ်ၵၼ် ႁဵတ်းလွင်ႈတူင်ႉၼိုင်သၢၼ်ၶတ်း လွင်ႈၵၢၼ်ပႅင်း ၸင်းတေႃႇၵၼ်။
 ပေႃးႁဝ်းဢမ်ႇႁဵတ်းၸိုင် တူင်ႇဝူင်းႁဝ်းၼႆႉ မၼ်းတေတႅၵ်ႇၵႂႃႇတိၵ်းတိၵ်းယဝ်ႉ။
 တေမီးမႃးလွင်ႈပႅင်းၸင်းၵၼ်ၼမ်မႃးယဝ်ႉ။
 တေဢမ်ႇမီးလွင်ႈႁၵ်ႉပႅင်းၵၼ်မႃးယဝ်ႉၼႆသေ ၸင်ႇႁူမ်ႈၵၼ် ႁဵတ်းမႃး ဝၼ်းသၢၼ်ၶတ်း လွင်ႈပႅင်းၸင်းၵၼ် ၼႂ်းၵူၼ်း မိူင်းတႆးႁဝ်းၶႃႈ ၼႂ်းတိုဝ်ႉတၢင်းဝၼ်းဢူၺ်းလီလုမ်ႈၾႃႉၼႆႉၶႃ”- ဝႃႈၼႆ။
ငဝ်းလၢႆးဢၼ်ပဵၼ်ယူႇဝၼ်းမိူဝ်ႈၼႆႉ ႁဵတ်းႁႂ်ႈၵူၼ်းၼုမ်ႇလႆႈမႆႈၸႂ်ပႃးထႅင်ႈ တွၼ်ႈတႃႇ ၼေႃႇတႅၼ်းၶိူဝ်းသႅၼ်းႁုၼ်ႈမႂ်ႇတႆး တေဢမ်ႇႁၼ်ၽိတ်း ၵၼ် ပႅင်းၸင်းၵၼ် မိူၼ်ၼင်ႇၽူႈယႂ်ႇၵူၼ်းလူင်ဝၼ်းမိူဝ်ႈၼႆႉဢွၼ်ႁဵတ်းဢွၼ်သၢင်ႈဝႆႉၼၼ်ႉ။
 ၼင်ႇႁိုဝ်ၵူၼ်းၼုမ်ႇလုၵ်ႈလၢၼ်တေဢမ်ႇမီးၸႂ်ဝႃႈ ၸုမ်းၵဝ်ၸုမ်းမႂ်း ၼႆသေ ႁႂ်ႈပေႃးမေႃႁၵ်ႉပႅင်းၵၼ် ႁႂ်ႈပေႃးပဵၼ် ပၵ်းၼိုင်ႈၸိုင်ႈလဵဝ်ၵၼ်ၵႂႃႇ ဝႃႈၼႆ။
“ လုၵ်ႈဢွၼ်ႇသႅၼ်းႁုၼ်ႈမႂ်ႇ ဢၼ်တေယႂ်ႇၶိုၼ်ႈမႃး ၼႆႉ ၵူဝ်ၶဝ်မီးၸႂ်တႅၵ်ႇ ပဵၼ်ၸႂ်ၸုမ်းၼၼ်ႉၸုမ်းၼႆႉသေ ၵူဝ် တူင်ႇဝူင်းႁဝ်းၶၢတ်ႇလွင်ႈႁၵ်ႉၵႂႃႇၶႃႈဢေႃႈ။
 လွင်ႈၼႆႉၵေႃႈ ပဵၼ်ဢၼ် မႆႈၸႂ် ဝႆႉပၼ်တႃႇၵူၼ်းၼုမ်ႇ ၼေႃႇတႅၼ်းၶိူဝ်းႁဝ်းၶႃႈ ၶႃႈဢေႃႈ”- ၸၢႆးဢွၼ်ၶိူဝ်း သိုပ်ႇလၢတ်ႈ ၼႄၼင်ႇၼႆ။
ယၢမ်းလဵဝ် ပေႃးမႃးတူၺ်း ၼႂ်း Social Media ၼိူဝ် Online ၸိူဝ်းၼႆႉ ႁဵတ်းၾဵတ်ႉသ်ပုၵ်ႉပွမ် သႂ်ႇၸိုဝ်ႈပွမ်သေ ၵဝ်ဝႃႈႁင်းမႂ်း မႂ်းဝႃႈႁင်းၵဝ် ၊ သေႉၼႄးၵၼ် လၼ်ႇသူၼ်ႈၵၼ် ၊ တတ်းတေႃႇ ၶႅပ်းႁၢင်ႈ၊ တတ်းတေႃႇ VDO ႁဵတ်းႁၢင်ႈလိူင်းၸိူင်းသေ ဢွၼ်ၵၼ် ၽူတ်ႉသ်/တၢင်ႇၶိုၼ်ႈၸွမ်း ၾဵတ်ႉသ်ပုၵ်ႉ ဢမ်ႇယဝ်ႉဢမ်ႇဝၢႆး။
“ၼႂ်းတူင်ႇဝူင်း Social Media Online ႁဝ်းၶႃႈၼႆႉ ၵုမ်ႇလူင်းႁၢင်ႈဢၼ်တတ်းတေႃႇ ဝႆႉၸိူင်ႉၼၼ်ႉသေ ဢွၵ်ႇ Live သူတ်ႇ ဝႃႈတင်းၸုမ်းၼၼ်ႉ ၸုမ်းၼႆႉ၊ တႅမ်ႈလိၵ်ႈဝႃႈ ႁင်းၵၼ် ၸိူဝ်းၼႆႉ မီးမႃးၼမ်ၼႃႇလႄႈ မၼ်းတေပဵၼ်လွင်ႈပႅင်းၸင်းမႃး။
 ၵူၼ်းႁဵတ်းမၼ်းၼၼ်ႉ ၶဝ်ၶႂ်ႈႁဵတ်းၸွမ်းလူမ်း လၢတ်ႈၸွမ်းလူမ်းၶဝ်ၵူၺ်း၊ ဝၢႆးလင်မႃး ပဵၼ်ၽွၼ်းၸႃႉ ႁဵတ်းႁႂ်ႈတူင်ႇဝူင်းတႆးတႅၵ်ႇ၊ ႁဵတ်းႁႂ်ႈၵူၼ်းၼုမ်ႇတႆးတႅၵ်ႇ၊ ၵူႈဝၼ်းၼႆႉ လွင်ႈပႅင်းၸင်းၵၼ် ၼႆႉ ႁူဝ်ပၢၵ်ႇ 90 % ။
 ၼမ်လိူဝ်လွင်ႈပႅင်းႁၵ်ႉၵၼ်။
 ၵွပ်ႈၼႆႉလႄႈႁဝ်းၶႃႈ ၸင်ႇႁူမ်ႈၵၼ်သေ သၢၼ်ၶတ်းၶေႃႈၵႂၢမ်း၊ ၽူတ်ႉသ်၊ ႁၢင်ႈဢၼ်တေပဵၼ် လွင်ႈပႅင်းၸင်းၵၼ် လွင်ႈသေႉသွမ်းၵၼ်ၼႆႉၶႃႈယဝ်ႉ။
 ယိူင်းဢၢၼ်း ႁႂ်ႈၶိုၼ်းမေႃႁၵ်ႉပႅင်းၵၼ်မႃးၼမ်ၼမ်ၶႃႈ”- ၸၢႆးဢွၼ်ၶိူဝ်း သိုပ်ႇသပ်းလႅင်း လၢတ်ႈၼႄၼင်ႇၼႆ။
Against hate speeh photo frame
လွင်ႈတူင်ႉၼိုင် ၼႂ်းဝၼ်းဢူၺ်းလီလုမ်ႈၾႃႉ ဢၼ်တေတူင်ႉၼိုင် ႁဵတ်းသၢင်ႈၵႂႃႇ ၼႂ်းဝၼ်းမိူဝ်ႈၽုၵ်ႈ ဝၼ်းတီႈ 30 ၼႆႉသမ်ႉ မိူၼ်ၼင်ႇ ႁူမ်ႈၵၼ် လၢႆႈႁၢင်ႈ Profile Frame သၢၼ်ၶတ်းဢၼ်ႁဵတ်းလွင်ႈပႅင်းၸင်းၵၼ်။
 ႁဵတ်း ZOOM ဢုပ်ႇဢူဝ်းၶႆႈၼႄ ငဝ်ႈငႃႇ လွင်ႈၽွၼ်းႁၢႆႉတုမ်ႉယွၼ်ႈဢၼ်ႁဵတ်းႁႂ်ႈပႅင်းၸင်းၵၼ် ၼႂ်းတူင်ႇဝူင်းတႆး ဝၼ်းမိူဝ်ႈၼႆႉလႄႈ ၽွၼ်းႁၢႆႉၸႃႉ ဢၼ်တေတုမ်ႉတိူဝ်ႉဝၼ်းမိူဝ်းၼႃႈ။
 တႅမ်ႈပၢႆႉ ပၼ်ႁႅင်း ဢၼ်မီးလွင်ႈႁၵ်ႉပႅင်းၵၼ်။
 တႅမ်ႈပၢႆႉလိၵ်ႈဢၼ်တေပဵၼ်ႁႅင်းဢီး ႁႂ်ႈလွင်ႈပႅင်းၸင်းၵၼ်ၼၼ်ႉ လူတ်းယွမ်း။
 သၢၼ်ၶတ်းလွင်ႈၶၢဝ်ႇၽၢင်း၊ ၶၢဝ်ႇပွမ်၊ ၶေႃႈၵႂၢမ်းဢၼ်ၸၢင်ႈႁဵတ်းႁႂ်ႈတုမ်ႉတိူဝ်ႉၵၼ်။
 သၢၼ်ၶတ်းလွင်ႈလၢတ်ႈဢွၵ်ႇတႅမ်ႈမွၵ်ႇ၊ သေႉၼႄး၊ မၢပ်ႇမႂ်၊ လၼ်ႇသူၼ်ႈ ၵၼ်လႄႈ ထႆႇ Video ႁဵတ်းၸိူင်းဢၼ်ပၼ်တၢင်းႁူႉ ၵဵဝ်ႇလူၺ်ႈလွင်ႈႁၵ်ႉ ၽွမ်ႉႁူမ်ႈၵၼ် ၸိူဝ်းၼႆႉ။
ၼွၵ်ႈလိူဝ်ၼၼ်ႉ တိုၵ်းသူၼ်းထိုင် ၵူၼ်းမိူင်းတႆး တင်းသဵင်ႈ တင်ႈဢဝ်မိူဝ်ႈၽုၵ်ႈၼႆႉၵႂႃႇ ႁႂ်ႈဢွၼ်ၵၼ်ႁဵတ်း Clip Video ဢမ်ႇၼၼ် တႅမ်ႈလိၵ်ႈ ပွတ်းဢွၼ်ႇတွၼ်ႈၼိုင်ႈသေ ႁႂ်ႈမွၵ်ႇလၢတ်ႈလွင်ႈႁၵ်ႉပႅင်းတေႃႇၵၼ်ၵႂႃႇတိၵ်းတိၵ်း။
 ယဝ်ႉၵေႃႈ ၼိုင်ႈ ၵေႃႉလႂ် ႁႂ်ႈသိုပ်ႇသူင်ႇပၼ် တႃႇဢူၺ်းၵေႃႉ 5 ၵေႃႉ လုၵ်ႉတီႈဢူၺ်းၵေႃႉ 5 ၵေႃႉၼၼ်ႉသေ သိုပ်ႇသူင်ႇဢူၺ်းၵေႃႉၵၼ်ၵႂႃႇ ထႅင်ႈ 1 ၵေႃႉလႂ် 5 ၵေႃႉထႅင်ႈ ႁႂ်ႈပိုၼ်ၽႄႈပၼ်ၼမ်ၼမ် ၸၢႆးဢွၼ်ၶိူဝ်း တိုၵ်းသူၼ်းထိုင်ၼင်ႇၼႆ။ၾူၼ်တူၵ်းႁၢဝ်ႈႁႅင်းထပ်းၵၼ် လၢႆဝၼ်း၊  ၵႄးၼမ်ႉၶမ်း လုပ်ႇၼွင်းထူမ်ႈ ၼႂ်းဝၢၼ်ႈၼႃးႁႆးလူင် ဢိူင်ႇမိူင်း လဵၼ်း ၸႄႈ ဝဵင်းတႃႈၶီႈလဵၵ်း ႁၢဝ်ႈႁႅင်း ၵူၼ်းဝၢၼ်ႈၵမ်ႈၽွင်ႈ ပေႃးလႆႈၵႂႃႇၼွၼ်းတီႈဝတ်ႉ။
Photo ၵူၼ်းပိုၼ်ႉတီႈ/ ၼမ်ႉထူမ်ႈဝၢၼ်ႈၼႃးႁႆးလူင် 
ဝၼ်းတီႈ 26/7/2021 ပူၼ်ႉမႃးၼႆႉ ၵႄးၼမ်ႉၶမ်း လုပ်ႇၼွင်းထူမ်ႈ လင်ႁိူၼ်း ၵူၼ်းဝၢၼ်ႈ ၼႂ်းဝၢၼ်ႈ ၼႃးႁႆးလူင် ဢိူင်ႇမိူင်းလဵၼ်း ၵိင်ႇၽႄၸႄႈဝဵင်းတႃႈလိူဝ်ႇ ၸႄႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇၶူင်း။
 ႁိူၼ်းၵူၼ်းဝၢၼ်ႈ 11 လင် ၺႃးၽေးၼမ်ႉ/သၢႆး/လိၼ်/ၶူမ်ႇငႂ်ႈ/ၶႅၵ်ႉ ၶမ်ထူမ်ႈ ႁိူၼ်းယေး ။
ၵူၼ်းၼုမ်ႇ ၼႂ်းဝၢၼ်ႈၼႃးႁႆးလူင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ လင်ႁိူၼ်း 10 ပၢႆ ၼႆႉ ၺႃးၽေး ၼမ်ႉ ထူမ်ႈ ။
 ဝၢႆးၼမ်ႉထူမ်ႈယဝ်ႉ သၢႆး/ငႂ်ႈ/ၶီႈၵူမ်ႇ ၵိုတ်းၶမ်ႈဝႆႉ ၼႂ်းႁိူၼ်း ။
 ဢၼ်လႆ လွင်ႈမႃး ၸွမ်း ၼၼ်ႉ ပဵၼ်ၶီႈၵူမ်ႇ ၶီႈငႂ်ႈ ၶီႈလိၼ် လွင်ႈလူင်းၸွမ်းၼမ်ႉမႃး။
 ပေႃးၾူၼ်တူၵ်းႁႅင်း ဢိတ်းၼိုင်ႈၵေႃႈ ၼမ်ႉၼႆႉ လႆထူမ်ႈၼႂ်းဝၢၼ်ႈႁဝ်းၶႃႈယဝ်ႉ”- ဝႃႈၼႆ။
သင်ဝႃႈ ၾူၼ်တူၵ်းထပ်းၵၼ်မႃးလၢႆဝၼ်းလႄႈသင် ဢမ်ႇၼၼ် ၾူၼ်တူၵ်းႁႅင်းမႃး ၸိူင်ႉၼႆၵေႃႈ ၵႄးၼမ်ႉၶမ်းၼႆႉ တိုၼ်းလႆထူမ်ႈ ဝၢၼ်ႈၼႃးႁႆးလူင်၊ ၵႄးၼမ်ႉၶမ်းၼႆႉ ႁွင်ႈမၼ်းႁၢႆပႅတ်ႈ၊ ပေႃး ၼမ်ႉၼွင်းမႃးၵေႃႈ သၢႆးလႆပႃးမႃးၸွမ်းၼၼ်ႉ ထူမ်ႈၵႄးၼမ်ႉသေ ၼမ်ႉဢမ်ႇမီးၵႄးႁွင်ႈတႃႇလႆ ၊ လူၼ်ႉၾင်ႇၶဝ်ႈၼႂ်းဝၢၼ်ႈသူၼ်ႁိူၼ်းယေး ႁဵတ်းၼႆမႃးၵူႈပီ။
“ဝၼ်းသွင်ဝၼ်းမႃးၼႆႉ ၶွမ်ႊပၼီႊ ၶုတ်းၶမ်းၶဝ် မႃးဢဝ်ၶီႈၵူမ်ႇသၢႆးငႂ်ႈဢွၵ်ႇပၼ်ယူႇ ၵူၺ်းၵႃႈ တင်းၵူၼ်းဝၢၼ်ႈ တင်းၶဝ် ငူပ်ႉငီႉၵၼ်ယူႇ ၵူၼ်းဝၢၼ်ႈႁဝ်းၶႃႈတႄႉ ဢမ်ႇၶႂ်ႈယူႇတီႈၼႆႈယဝ်ႉ ၶႂ်ႈၶၢႆႉၵႂႃႇတင်ႈႁဵတ်းဝၢၼ်ႈမႂ်ႇထႅင်ႈ။
 ႁႂ်ႈၶွမ်ႊပ ၼီႊသိုဝ်ႉတီႈလိၼ်ပၼ် ႁႂ်ႈသၢင်ႈႁိူၼ်းပၼ် မိူၼ်ၵဝ်ႇ ၵူၺ်းၵႃႈ ၶဝ်ဢမ်ႇၽွမ်ႉ။
 ပၼ်ႁႃလွင်ႈၼမ်ႉ ယွၼ်ႉၶဝ် မႃးၶုတ်းၶမ်းၵူၺ်း သင်ၶဝ်ဢမ်ႇမႃးၶုတ်းၼႆ ၵူၼ်းဝၢၼ်ႈႁဝ်းၶႃႈၵေႃႈ တေ ဢမ်ႇလႆႈ ယၢပ်ႇၽိုတ်ႇၸိူင်ႉၼႆ”- ၵူၼ်းၼုမ်ႇ မိူင်းလဵၼ်း လၢတ်ႈၼႄ ၼင်ႇၼႆ။
ယၢမ်းလဵဝ် လင်ႁိူၼ်း ၵူၼ်းဝၢၼ်ႈၼႃးႁႆးလူင် တင်းမူတ်း ၵိုတ်း 58 လင်၊ ၵူၼ်းဝၢၼ်ႈဢၼ် ၺႃးၽေးၼမ်ႉထူမ်ႈလိူဝ်ပိူၼ်ႈ ပဵၼ်ၵူၼ်းယူႇႁိမ်းၵိၼ်ၸမ် ၵႄးၼမ်ႉၶမ်း။
သၼ်လွႆၶမ်း ဢၼ်ဢွၵ်ႇၶမ်း ၼၼ်ႉ ပဵၼ်ႁူဝ်ၵႄးၼမ်ႉၶမ်း ဢၼ်လႆလတ်းၼႃးႁႆးလူင်။
 မိူဝ်ႈၵူႈပွၵ်ႈ လိၼ်ၸမ်ႉၼမ်ႉလိူင်ႇ၊ ၼႂ်းၼမ်ႉမီးပႃ ၼႂ်းၼႃးမီးၶဝ်ႈ ၵူၼ်းဝၢၼ်ႈၵဵဝ်ႉဢိူင်ႈ လၢတ်ႈၼင်ႇၼႆ။
မိူဝ်ႈပီ 2007 ၶွမ်ႇပၼီႊ လၢႆလၢႆဢၼ် တႄႇၶုတ်းၶမ်း ၸွမ်းသၼ်လွႆၶမ်း ပွႆႇၼမ်ႉလၢႆႇ ၶူၺ်လိၼ် လူင်းသႂ်ႇၼႂ်းႁူၺ်ႈ ႁူဝ်ၵႄးၼမ်ႉၶမ်း။
 ဢဝ်ၵႄးၼမ်ႉလူႉ၊ သၢႆးထူမ်ႈ ႁွင်ႈၼမ်ႉ လူၼ်ႉႁိုၵ်းလူၼ်ႉၽင်ႇ ပေႃးၶၢဝ်းႁႅင်ႈ ဢမ်ႇမီးၼမ်ႉ၊ ပေႃးၾူၼ်တူၵ်း ဢဝ်ၼမ်ႉၼွင်း တေႃႉၶီႈလိၼ် ၶူၺ်သၢႆး ထူမ်ႈႁိူၼ်းယေး။
 တူင်ႈၼႃး ၼပ်ႉႁူဝ်ပၢၵ်ႇ ဢေႊၶိူဝ်ႉ ဢမ်ႇလႆႈ သွမ်ႈၼႃးမႃးၵေႃႈ သိပ်းပီ ပၢႆယဝ်ႉလႄႈ ႁဵတ်းႁႂ်ႈ ၵူၼ်းဝၢၼ်ႈၵူၼ်းသူၼ် ပဵၼ်ၼမ်ႉႁူၼမ်ႉတႃမႃး တေႃႇထိုင် ဝၼ်းမိူဝ်ႈၼႆႉ။ၼႂ်းၸႄႈဝဵင်းတၢင်ႉယၢၼ်း ၸိုင်ႈတႆးပွတ်းႁွင်ႇ ၼၼ်ႉ ၾၢႆႇယူႇလီ ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 မီး 220 ၵေႃႉယဝ်ႉၼႆ လႅင်ႇၶၢဝ်ႇပိုၼ်ႉတီႈလၢတ်ႈၼႄၼင်ႇၼႆ။
Photo TYN Youth-ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းလႄႈ ၵူၼ်းမိူင်းတၢင်ႉယၢၼ်းဢမ်ႇႁတ်းဢွၵ်ႇႁိူၼ်း ဝဵင်းတၢင်ႉယၢၼ်းယဵၼ်သီႇသီႇ
တႄႇဢဝ် ႁၢင်လိူၼ်ၵျုၼ်ႊမႃး တေႃႇထိုင် ၼႂ်းႁၢင်လိူၼ်ၵျုႊလၢႆႊ 2021 ၼႆႉ တၢင်းၸႄႈဝဵင်းတၢင်ႉယၢၼ်း ၸႄႈတွၼ်ႈလႃႈသဵဝ်ႈ ၸိုင်ႈတႆးပွတ်းႁွင်ႇ ၼၼ်ႉ ၾၢႆႇပၢႆးယူႇလီ ၵူတ်ႇထတ်း ၵူၼ်းဢၼ်ထၢင်ႇထိူမ် ၸပ်းၸိူဝ်ႉမႅင်းၶူဝ်ႊဝိတ်ႉ 19 ၼၼ်ႉ လႆႈႁူပ်ႉႁၼ် ၵူၼ်းၸပ်းတၢင်းပဵၼ် မီး 220 ၵေႃႉ ၊ လူႉတၢႆ 20 ၵေႃႉပၢႆ။
ၵူၼ်းၼုမ်ႇ တၢင်ႉယၢၼ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၼႂ်းဝဵင်းတႄႉ ဢမ်ႇ Lockdown ၶႃႈ ၸွမ်းဝၢၼ်ႈၼွၵ်ႈၼႃးပၢင်ႇႁဝ်းၶႃႈတႄႉ ယူႇတီႈၽူႈၵွၼ်းဢိူင်ႇဝၢၼ်ႈ ၽႂ်မၼ်းၶပ်းၶိုင်ၵႂႃႇၵူၺ်းၶႃႈ။
  ပၼ်ၶဝ်ႈဝၢၼ်ႈ ဢမ်ႇပၼ်ၶဝ်ႈဝၢၼ်ႈဢၼ်ဝႃႈၼၼ်ႉ။
 ယဝ်ႉၵေႃႈ ႁၼ်ၽူႈမီးပုၼ်ႈၽွၼ်းၶဝ်ၵေႃႈ ပႂ်ႉၵူတ်ႇထတ်း တႅၵ်ႈလူမ်းမႆႈပၼ် ၵူၼ်းၶဝ်ႈ ဢွၵ်ႇၵႂႃႇမႃး ၼႂ်းၸႄႈဝဵင်းတၢင်ႉယၢၼ်းယူႇၶႃႈ”- ဝႃႈၼႆ။
Photo TYN Youth-ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းလႄႈ ၵူၼ်းမိူင်းတၢင်ႉယၢၼ်းဢမ်ႇႁတ်းဢွၵ်ႇႁိူၼ်း ဝဵင်းတၢင်ႉယၢၼ်းယဵၼ်သီႇသီႇ
ယွၼ်ႉၵူၼ်းမိူင်းႁူပ်ႉတၢင်းယၢပ်ႇၽိုတ်ႇသေ မိူဝ်ႈဝၼ်းတီႈ 24/7/2021 ၼၼ်ႉ ၽူႈမီးပုၼ်ႈၽွၼ်း ၼႂ်းဝဵင်းတၢင်ႉယၢၼ်း ပၼ်ၶႂၢင်ႉ ၶၢႆၶိုၼ်းၶွင်ၵိၼ်ယႅမ်ႉ လႄႈ ႁၢၼ်ႉၶၢႆယႃႈယႃ ၸိူဝ်းၼႆႉ။
ၽူႈတူင်ႉၼိုင် ၼႂ်းတူင်ႇဝူင်းၵူၼ်း တၢင်ႉယၢၼ်း ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၵၢတ်ႇတႄႉ ၶဝ်ပိုတ်ႇပၼ် ၼႂ်း ဝၼ်းတီႈ 24 ၼႆႉ ၵူၺ်းၵႃႈ ပၼ်ၶွင်ၵိၼ် ၶွင်ယႅမ်ႉ၊ ယႃႈယႃ ၸိူဝ်းၼႆႉၵူၺ်းၶႃႈ။
 ဢၼ်ယၢပ်ႇၽိုတ်ႇထႅင်ႈဢၼ်ၼိုင်ႈတႄႉ ၵူၼ်းမိူင်းၸိူဝ်းႁႃၸဝ်ႉ ၵိၼ်ၶမ်ႈၼၼ်ႉၶႃႈဢေႃႈ ယၢမ်းလဵဝ် ဢမ်ႇမီးၵၢၼ်ႁဵတ်းသေယၢပ်ႇၽိုတ်ႇၶႃႈဢေႃႈ”- ဝႃႈၼႆ။
Photo TYN Youth-ၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 ၽႄႈလၢမ်းလႄႈ ၵူၼ်းမိူင်းတၢင်ႉယၢၼ်းဢမ်ႇႁတ်းဢွၵ်ႇႁိူၼ်း ဝဵင်းတၢင်ႉယၢၼ်းယဵၼ်သီႇသီႇ
တၢင်းပဵၼ်ၶူဝ်ႊဝိတ်ႉ 19 ၽႄႈမႃးၶိုၼ်းၵမ်းၼႆႉ ၼႂ်းမိူင်းတႆး 9 ၸႄႈဝဵင်း ႁႂ်ႈၵူၼ်းမိူင်း ၵုမ်းၵၵ်းတူဝ် ယူႇၵိုၵ်းႁိူၼ်း stay at home ။
 မိူၼ်ၼင်ႇ ဝဵင်းၵၢတ်ႇၵဝ်ႇ(လၢဝ်ႇၵၢႆး)၊ မူႇၸေႊ၊ လႃႈသဵဝ်ႈ၊ သီႇပေႃႉလႄႈ ၼွင်ၶဵဝ်၊ တႃႈၶီႈလဵၵ်း၊ တူၼ်ႈတီး၊ ယွင်ႁူၺ်ႈလႄႈ လွၵ်းၸွၵ်ႇ ၸိူဝ်းၼႆႉ။
 ယၢမ်းလဵဝ် ၼႂ်းမိူင်းတႆး ၵူၼ်းၸပ်းၶူဝ်ႊဝိတ်ႉ မီး မိုၼ်ႇပၢႆ။
 လူႉတၢႆ ယွၼ်ႉၶူဝ်ႊဝိတ်ႉ 200 ၵေႃႉပၢႆ ။ၵူၼ်းပၢႆႈၽေးသိုၵ်း ထဝ်ႈယိင်းဢႃယု 70 ပၢႆၵေႃႉၼိုင်ႈ ဢၼ်ပၢႆႈမႃးသွၼ်ႈဝႆႉ တီႈမိူင်းငေႃႉၼၼ်ႉ လႆႈလူႉသဵင်ႈသုတ်းမုၼ်ၵႂႃႇ လူၺ်ႈတၢင်းပဵၼ်ၵူၼ်းထဝ်ႈ ဝႃႈၼႆ။
Photo Credit to Shan Chaw Chaw ႁၢင်ႈၵူၼ်းဝၢၼ်ႈၶိူဝ်ၵႂၢႆး ပၢႆႈၽေးသိုၵ်းၵႂႃႇတၢင်းမိူင်းငေႃႉ
ဝၼ်းတီႈ 27/7/2021 ယၢမ်းႁူဝ်ၶမ်ႈမွၵ်ႈ 5 မူင်းၶိုင်ႈ ထဝ်ႈယိင်း ဢႃယု 70 ပၢႆ ၵူၼ်းဝၢၼ်ႈၶိုမ်း ဢၼ်ပၢႆႈမႃးသွၼ်ႈဝႆႉတီႈ မၢၼ်ႈႁႆး ၵိင်ႇၸႄႈဝဵင်းမိူင်းငေႃႉ ၸႄႈဝဵင်းၵျွၵ်ႉမႄး ၸိုင်ႈတႆးပွတ်းႁွင်ႇၼၼ်ႉ လႆႈလူႉသဵင်ႈၵႂႃႇ လူၺ်ႈတၢင်းပဵၼ် ၵူၼ်း ထဝ်ႈ ၼႆယဝ်ႉ။
ၽူႈၸွႆႈထႅမ် ၵူၼ်းပၢႆႈၽေးသိုၵ်း တီႈၵျွၵ်ႉမႄးၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ ပဵၼ်ၵူၼ်းထဝ်ႈ ဢႃယု 70 ပၢႆ ထဝ်ႈယိင်း လူႉသဵင်ႈၵႂႃႇ မိူဝ်ႈဝၼ်းတီႈ 27 ၼၼ်ႉၶႃႈ ယွၼ်ႉၵူၼ်းထဝ်ႈၼၼ်ႉ မီးဝႆႉတၢင်းပဵၼ်ၵူၼ်းထဝ်ႈမႃးႁိုင်ယဝ်ႉ ၶႃႈ။
 ႁဵတ်းၼၼ်သေ လႆႈလူႉသဵင်ႈၵႂႃႇတီႈမၢၼ်ႈႁႆးၼႆႉၶႃႈဢေႃႈ။
 ဢမ်ႇၸႂ်ႈ တၢင်းပဵၼ်ၶူဝ်ႊဝိတ်ႉ 19 ၶႃႈ”- ဝႃႈၼႆ။
ထိုင်မႃး မိူဝ်ႈဝၼ်းတီႈ 28/7/2021 ၼႆႉ ယူႇတီႈပီႈၼွင်ႉၸိူဝ်ႉၶိူဝ်းလႄႈ ၵူၼ်းမၢၼ်ႈႁႆး ၵူၼ်းပၢႆႈၽေး ဢၼ်ပၢႆႈမႃးသွၼ်ႈ ဝႆႉ တီႈၼၼ်ႈ ဢွၼ်ၵၼ်ပူၼ်ႉၶၢပ်ႈတူဝ် ထဝ်ႈယိင်း ဢႃယု 70 ပၢႆၼၼ်ႉၵႂႃႇ ဝႃႈၼႆ။
ယၢမ်းလဵဝ် ၵူၼ်းပၢႆႈၽေးသိုၵ်း ဢၼ်ပၢႆႈမႃးသွၼ်ႈဝႆႉ တီႈမိူင်းငေႃႉၼႆႉ တေၵိုတ်းႁူဝ် ၵူၼ်းမွၵ်ႈ 100 ပၢႆ ။
 ၸိူဝ်ႉၶၢႆႉၵႂႃႇယူႇတၢင်ႇတီႈၵေႃႈမီး၊ မၢင်ၵေႃႉၶၢႆႉ ယူႇၸွမ်းႁိူၼ်းပီႈၼွင်ႉ သေ ႁဵတ်းၵၢၼ်ႁႃၵိၼ် လဵင်ႉတွင်ႉ တၢင်းဝဵင်းၵျွၵ်ႉမႄး ၵေႃႈမီးၼမ်။ ၸႄႈဝဵင်းသီႇပေႃႉ ၸိုင်ႈတႆးပွတ်းႁွင်ႇၵေႃႈ မီးၵူၼ်းတိတ်းၸပ်းၸိူဝ်ႉမႅင်းၼမ်ၶိုၼ်ႈမႃး 700 ပၢႆ လူႉတၢႆယဝ်ႉ 30 ပၢႆ ၵူၼ်း ပိုၼ်ႉတီႈ ၸိူဝ်း ပႆႇယုမ်ႇ ၶူဝ်ႊဝိတ်ႉ 19 ၼႆႉၵေႃႈ တိုၵ်ႉမီးၼမ်လႄႈ ၸုမ်းၸွႆႈထႅမ်တူင်ႇဝူင်းၵူၼ်းမႆႈၸႂ်လွင်ႈလွတ်ႈၽေးၶူဝ်ႊဝိတ်ႉတႃႇၵူၼ်းၼႂ်းပွၵ်ႉယွမ်ႇဝၢၼ်ႈဢိူင်ႇ  ။
Photo ၸုမ်းၼႄႇသီးမၶျႃး ဝဵင်းသီႇပေႃႉ/ ႁူင်းယႃလူင် ၸႄႈဝဵင်းသီႇပေႃႉ 
မိူဝ်ႈဝႃး ဝၼ်းတီႈ 28/7/2021 ၼႂ်းၸႄႈဝဵင်းသီႇပေႃႉ ၸႄႈတွၼ်ႈၵျွၵ်ႉမႄး ၸိုင်ႈတႆးပွတ်းႁွင်ႇ မီးၵူၼ်းလူႉတၢႆ ယွၼ်ႉတၢင်း ပဵၼ်ၶူဝ်ႊဝိတ်ႉ 19 ထႅင်ႈ 4 ၵေႃႉ ၼႂ်းၼၼ်ႉ ပႃးမႄႈထဝ်ႈ ဢႃယု 71 ၵေႃႉၼိုင်ႈ။
 မႄႈထဝ်ႈၼႆႉ ၵိုင်ႉၵၢင်ႉလူမ်ႉတၢႆ တီႈၼႂ်း ႁိူၼ်းမၼ်းၼၢင်း တီႈဝၢၼ်ႈသူပ်းလၢၼ်း (ဆွတ်လန်းကျေးရွာ) သေ ယူႇတီႈၽူႈမီးပုၼ်ႈၽွၼ်း ၾၢႆႇမေႃယႃ ၶဝ်လႆႈၵူတ်ႇ ထတ်းတူၺ်းပိူင်ပဵၼ်မၼ်းၵမ်းလင် လႆႈႁူႉဝႃႈ ပဵၼ်တၢင်းပဵၼ်ၶူဝ်ႊဝိတ်ႉ 19 သေတၢႆ ၼႆယဝ်ႉ။
ၽူႈတူင်ႉၼိုင် ၼႂ်းၸုမ်းၼႄႇသီးမၶျႃး ပရႁိတ ဝဵင်းသီႇပေႃႉ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တၢင်းပဵၼ်ဢၼ်ၼႆႉ မၼ်းပဵၼ်တႄႉၶႃႈဢေႃႈ ပဵၼ်ၵၼ်တင်းလုမ်ႈၾႃႉယဝ်ႉ။
 ၵဵဝ်ႇၵပ်းလွင်ႈတၢင်းပဵၼ်ၼႆႉသေ ဢၼ်ပဵၼ်ၵေႃႈမီးတႄႉ ဢၼ် တၢႆၵေႃႈမီးတႄႉ။
 ၵူၺ်းၵႃႈ ၵူၼ်းမိူင်းႁဝ်းၶႃႈ ၵမ်ႈၽွင်ႈသမ်ႉ ဢမ်ႇပေႃးၶႂ်ႈယုမ်ႇၵၼ် ဝူၼ်ႉဝႃႈ မၼ်းဢမ်ႇၸႂ်ႈတႄႉ ဢမ်ႇ ပဵၼ်တႄႉၼႆသေ လွင်ႈဝူၼ်ႉၸိူင်ႉၼႆၼႆႉ ပဵၼ်ၽေးၶဵၼ်လူင်ႁဝ်းၶႃႈဢၼ်ၼိုင်ႈ”- ဝႃႈၼႆ။
တႄႇဢဝ် ၼႂ်းလိူၼ်ၵျုၼ်ႊမႃး တေႃႇထိုင်ဝၼ်းတီႈ 28/7/2021 ၼႆႉ ၼႂ်းၸႄႈဝဵင်းသီႇပေႃႉ မီးၵူၼ်းတိတ်းၸပ်း ၸိူဝ်ႉမႅင်း 700 ပၢႆ လူႉတၢႆ 30 ပၢႆ လႆႈၶႂၢင်ႉလူင်းႁူင်းယႃယဝ်ႉ 200 ပၢႆ။
 ၼႂ်းၵူၼ်းပဵၼ်ၼၼ်ႉ ပႃးသင်ၶၸဝ်ႈ 3 တူၼ်လႄႈ ၸဝ်ႈၶၢဝ် 8 ၸဝ်ႈ တိုၵ်ႉယူတ်းယႃတူဝ်ဝႆႉယူႇ ဝႃႈၼႆ။
“ၶႂ်ႈႁႂ်ႈၵူႈၵေႃႉ ၶဝ်ႈႁူမ်ႈပႃးၸွမ်းလွင်ႈၵႅတ်ႇၵင်ႈတၢင်းပဵၼ်ၼႆႉၽွင်ႈၶႃႈ သင်ဝႃႈ ဢမ်ႇယူႇလီ ၼၢဝ်ၼႆၸိုင် ယွၼ်းတၢင်းၸွႆႈ ထႅမ်ၶႃႈလႄႈ ႁဝ်းၶႃႈ တေမႃးၸွႆႈထႅမ် ပၼ်ၵူႈၶၢဝ်းယၢမ်း။
 ပေႃးဝႃႈ ႁဝ်းၶႃႈ ယွမ်းႁပ်ႉၸႅတ်ႈတၢင်းပဵၼ်လႄႈ ယူတ်းယႃ တူဝ်ၼႆၸိုင် တၢင်းပဵၼ်ၼႆႉ တေၸၢင်ႈလူတ်းယွမ်းလႆႈၶႃႈဢေႃႈ ပေႃးဢမ်ႇၼမ် ၵူၼ်းထဝ်ႈႁဝ်း ၵူၼ်းႁိူၼ်းႁဝ်း ၸိူဝ်းၼႆႉ ဢမ်ႇၶႂ်ႈလူႉသုမ်းၶဝ်ၵႂႃႇၵေႃႈ ၸၢင်ႈလႆႈလူႉသုမ်းၵႂႃႇၶႃႈဢေႃႈ။
 ယွၼ်ႉတၢင်းပဵၼ်ၼႆႉ ပိူၼ်ႈပဵၼ်တၢင်းလုမ်ႈၾႃႉယဝ်ႉ ဢမ်ႇ ထုၵ်ႇလီၵူဝ်လီဢၢႆ သင်ဝႃႈႁဝ်းၶႃႈ ႁူမ်ႈႁွမ်းၵၼ်သေ တိုၵ်းတေႃးၸိုင် တၢင်းပဵၼ်ၼႆႉ ၸၢင်ႈလူတ်းယွမ်းလႆႈၶႃႈ”- ၽူႈတူင်ႉ ၼိုင် ၼႂ်းၸုမ်းၼႄႇသီးမၶျႃး ဝဵင်းသီႇပေႃႉ တုၵ်းသူၼ်းလၢတ်ႈၼႄၼင်ႇၼႆထႅင်ႈ။
တႄႇဢဝ် ၶွင်ႇသီႇသိုၵ်းမၢၼ်ႈ ယိုတ်းဢႃႇၼႃႇ ၸိုင်ႈမိူင်းမႃးၼႆႉ ၼႂ်းၸႄႈဝဵင်းမိူင်းတႆး ဢမ်ႇမီးလွင်ႈၼိမ်သဝ်း ၵတ်းယဵၼ် သင်မႃး ပၢင်တိုၵ်းသိုၵ်းသိူဝ်ၵေႃႈ ၵိူတ်ႇၶိုၼ်ႈပဵၼ်ၼမ်၊ ပၢင်တေႃႇလွင်းၵေႃႈ ပွႆႇပၼ်ၵူၼ်းမိူင်းလဵၼ်ႈ တင်ႈၸႂ် ႁႂ်ႈဢၵျၢင်ႉ တၢင်းယၢမ်ႈလူႉ၊ ယႃႈမဝ်းၵမ် ၵူၼ်းလၵ်ႉၵူၼ်းၸူၼ် လိူင်ႇၼမ်၊ မၢၵ်ႇၵႆႉတႅၵ်ႇ ၾႆးၵႆႉမႆႈ ၊လွင်ႈၵႅတ်ႇၵင်ႈ တၢင်းပဵၼ်ၶူဝ်ႊဝိတ်ႉ 19 ပွၵ်ႈၵမ်းသၢမ်ၼႆႉၵေႃႈ ဢမ်ႇႁဵတ်းသင်ပၼ်ၵူၼ်းမိူင်းလႆႈ ။ၵူၼ်းတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 တီႈဝဵင်းမူႇၸေႊ ပုင်ႈၶိုၼ်ႈသုင် ဝၼ်းလဵဝ်တၢႆထိုင် 7 ၵေႃႉ ၵူၼ်းထဝ်ႈ၊ ၵူၼ်းမီးတၢင်းပဵၼ် ပႃးၸဵမ်ၵူၼ်းၼုမ်ႇ။
Photo Garuna Muse- ၵူၼ်းမူႇၸေႊ လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19
ၸုမ်း ၵရုၼႃႇ ၸွႆႈထႅမ်လွင်ႈၸဵပ်းမႆႈလူႉတၢႆ မူႇၸေႊ လၢတ်ႈတီႈၽူႈတွႆႇႁွၵ်ႈဝႃႈ -“ ၵူၼ်းမီးတၢင်းပဵၼ်ဝႆႉၵေႃႈပႃး ၊ ၵူၼ်းဢႃယုတိုၵ်ႉလဵၵ်ႉၵေႃႈပႃး။
 ၵူၼ်းပီးၵေႃႈပႃးဢေႃႈ။
 ယၢမ်းလဵဝ်တၢင်းပဵၼ်လၢမ်းၽႄႈဝႆး၊ ၵွပ်ႈၼႆ ထုၵ်ႇလႆႈၾၢင်ႉလွင်ႈၵႂႃႇမႃး ၵၼ်ဢေႃႈ”- ဝႃႈၼႆ။
တီႈဝဵင်းမူႇၸေႊၼႆႉ ယၢမ်းလဵဝ် ၸႂ်ႉပိူင်ယူႇႁိူၼ်းၽႂ်မၼ်း Lockdown ပွၵ်ႉဝၢၼ်ႈ၊ ပၼ်ဢွၵ်ႇၼွၵ်ႈႁိူၼ်း သိုဝ်ႉၸၢႆႇၵၢတ်ႇ ၼိုင်ႈႁိူၼ်း ႞ ၵေႃႉၵူၺ်း ၼႆသေတႃႉ မၢင်ပွၵ်ႉယွမ်ႇယင်းတိုၵ်ႉမီးၵူၼ်းၵိုၼ်းၶွၼ်ႈယူႇ ။
ၵွပ်ႈၼႆ ၼင်ႇႁိုဝ်တေႁႄႉၵင်ႈတၢင်းပဵၼ်ၶူဝ်ႊဝိတ်ႉလႆႈသုတ်းၼၼ်ႉ ပေႃးဢမ်ႇမီးလွင်ႈယႂ်ႇႁႅင်းဢႃးလႃး ဢမ်ႇထုၵ်ႇဢွၵ်ႇႁိူၼ်းသေဢိတ်းယဝ်ႉ ဝႃႈၼႆ။
“ ယၢမ်းလဵဝ် ပၼ်ဝႂ်ဢွၵ်ႇႁိူၼ်း ၼိုင်ႈႁိူၼ်း ႞ ဝႂ်ၵူၺ်းယဝ်ႉၵေႃႈ ယင်းတိုၵ်ႉမီးၵူၼ်းၸပ်းလႄႈလူႉတၢႆၼမ်ယူႇ။
 တၢင်းပဵၼ်ၼႆႉၸပ်းၵၼ်ဝႆးၼႃႇၶႃႈ ။
 ၾၢင်ႉယူႇ ၾၢင်ႉၵိၼ်ၵၼ်ၽွင်ႈၶႃႈ။
 ” ၸုမ်း ၵရုၼႃႇ ၸွႆႈထႅမ်လွင်ႈၸဵပ်းမႆႈလူႉတၢႆ မူႇၸေႊလၢတ်ႈ။
ၼွၵ်ႈလိူဝ်သေသုၵ်ႈလၢင်ႉမိုဝ်းၸွမ်းၵူႈၵမ်းယဝ်ႉ ပေႃးၵႂႃႇတၢင်းၼွၵ်ႈသေပွၵ်ႈမႃးႁိူၼ်းၶိုၼ်းၼၼ်ႉထုၵ်ႇလီ ပုတ်ႈလၢႆႈသၵ်ႉၶူဝ်းၸဝ်ႈၵဝ်ႇၵမ်းလဵဝ်။
 ၶူဝ်းၶွင် ၶိူင်ႈၸႂ်ႉတိုဝ်း မိူၼ်ၼင်ႇ ၾူၼ်း(မိုဝ်းထိုဝ်) ၊ ဢႅပ်ႇငိုၼ်း၊ ဝႂ်ငိုၼ်း၊ ထူင်ပႃးၸိူဝ်းၼႆႉၵေႃႈပဵၼ်ဢၼ်တေႃႉၸိူဝ်ႉမႅင်းၶူဝ်ႊဝိတ်ႉ လႄႈ ပေႃးလုၵ်ႉတၢင်းၼွၵ်ႈမႃး ထုၵ်ႇလီဢဝ်ၼမ်ႉယႃၶႃႈၸိူဝ်ႉမႅင်း ၊ ဢႄလ်ႊၵူဝ်ႊႁေႃႊလ် ၸဵတ်ႉထူလၢင်ႉပၼ်လီလီ ၾၢႆႇပၢႆးယူႇလီ ပိုၼ်ၽၢဝ်ႇလၢတ်ႈၼေဝႆႉၼင်ႇၼႆ။
တီႈဝဵင်းမူႇၸေႊၼႆႉၵူၼ်းတိတ်းၸပ်းတၢင်းပဵၼ် မီးၸမ်ႁဵင်ယဝ်ႉသေ ၵူၼ်းတၢႆယွၼ်ႉတၢင်းပဵၼ်ၶူဝ်ႊဝိတ်ႉၵေႃႈ မီးထိုင် 30 ၵေႃႉယဝ်ႉ ။ၵူၼ်းမိူင်းတႆးႁဝ်းၶႃႈၼႆႉ လႆႈထူပ်းၽေးသိုၵ်းသိူဝ်မႃးပီယၢဝ်းၶၢဝ်းႁိုင်၊  ၸုမ်းယိပ်းၵွင်ႈၵၢင်ႇ ၸႂ်ႉမၢၵ်ႇမႅင်းၾင်လိၼ် (Landmine) ၼမ်လူၼ်ႉပူၼ်ႉလိူဝ် ဢမ်ႇဝူၼ်ႉပၼ်ပႃးတႃႇၵူၼ်းမိူင်း၊ ႁဵတ်းႁႂ်ႈ ၵူၼ်းမိူင်းလႆႈလူႉတၢႆယွၼ်ႉယဵပ်ႇၺႃးမၢၵ်ႇ တင်းၼမ်တင်းလၢႆ၊ ၵမ်ႈၽွင်ႈတိုၵ်ႉမီးသၢႆၸႂ်ယူႇၵေႃႈ  ၽဝႃႉၸၢတ်ႈပၢၼ်လႆႈတၢႆပႅတ်ႈ ၸိူဝ်းၼႆႉၵေႃႈဢမ်ႇၼပ်ႉဢမ်ႇဢၢၼ်ႇလႆႈ။
Photo by Tin Maung Thein/ ၵူၼ်းမိူင်းငေႃႉ ယဵပ်ႇၺႃးမၢၵ်ႇမႅင်းၾင်လိၼ်
ၵူၼ်းမိူင်းဢၼ်ၺႃးတၢမ်ႇမၢၵ်ႇမႅင်းသေလူႉတၢႆၼမ်လိူဝ်ပိူၼ်ႈတႄႉပဵၼ်ၼႂ်းၸိုင်ႈတႆးပွတ်းႁွင်ႇ။
 တင်ႈ ဢဝ်ပီ 2011 မႃး ၵူၼ်းမိူင်းၵျွၵ်ႉမႄး၊ ၼမ်ႉတူႈ၊ သီႇပေႃႉ ၊ ၵူတ်ႉၶၢႆ လႄႈၼမ်ႉသၼ်ႇၸိူဝ်းၼႆႉ ၶႂ်ႈဝႃႈမီး ၵူၼ်း ဝၢၼ်ႈၵူၼ်းမိူင်းယဵပ်ႇၺႃးမၢၵ်ႇမႅင်းၾင်လိၼ်ယူႇၵူႈဝၼ်း။
 ၵွပ်ႈၼႆ ၵူၼ်းမိူင်းတႃႇတေႁႃ ၵိၼ်လဵင်ႉတွင်ႉၵေႃႈ လႆႈမႆႈၸႂ် လွင်ႈမၢၵ်ႇမႅင်းၼႆႉယူႇၵူႈဝၼ်း။
ယွၼ်ႉပိူဝ်ႈမၢၵ်ႇမႅင်းသေ ၵၢၼ်ႁႃၵိၼ်လဵင်ႉတွင်ႉတႃႇၼႃႈႁိူၼ်း ဢမ်ႇၸၢင်ႈတူင်ႉတူဝ်ၵႂႃႇၸိူဝ်းၼႆႉလႂ်၊ မၢင်ၼႃႈႁိူၼ်းၵေႃႈ ၵူၼ်းႁိူၼ်းလႆႈတၢႆၽၢတ်ႇၵၼ်၊ မၢင်ႁိူၼ်းသမ်ႉ ဢသၢၵ်ႈသၢႆၸႂ် ဢမ်ႇလူႉၶၢတ်ႇတၢႆသေတႃႉ ၽဝႃႉၸၢတ်ႈပၢၼ် လႆႈလူႉသုမ်းသေ လိပ်းၶီးၵေႃႈမိူၼ်တၢင်းလူႉတၢႆဝႆႉ ၵေႃႈမီးသမ်ႉပေႃးဢမ်ႇၼပ်ႉဢၢၼ်ႇလႆႈ။
သၼ်လွႆမႄႈမိူင်းတႆးၵူႈႁူတ်ႈႁၢဝ်းၼႆႉ မီးသိုၵ်းမၢၼ်ႈ၊ သိုၵ်းတႆး RCSS သိုၵ်း SSPP ၊ သိုၵ်းတဢၢင်း ပလွင်ႈ TNLA သိုၵ်း ၵူဝ်းၵၢင်ႉ MNDAA သိုၵ်းဝႃႉ UWSA ၵူၺ်းဢမ်ႇၵႃး ၸုမ်းသိုၵ်းပျီႇတူႉၸိတ်ႉ တင်းၼမ်တင်းလၢႆ တူင်ႉၼိုင်ယူႇသဝ်း။
 ၵႆႉလႄႈ ႁိုၵ်ႉၸုၼ်ၽႃႇၺႃးၵၼ်လႄႈ တီႈဢမ်ႇပဵၼ်ပၢင်တိုၵ်း သမ်ႉပေႃးဢမ်ႇၶႂ်ႈမီး။
 သိုၵ်းမၢၼ်ႈလႄႈသိုၵ်းၸၢဝ်းၶိူဝ်း၊ သိုၵ်းၸၢဝ်းၶိူဝ်းၼင်ႇၵၼ်၊ သိုၵ်းတႆးၼင်ႇၵၼ် ပိုတ်းယိုဝ်းတေႃႇသူႈၵၼ်ယူႇၵူႈဝၼ်း။
ပၢင်တိုၵ်းသိုၵ်းသိူဝ်ဢၼ်ပဵၼ်မႃး ယွၼ်ႉပိူဝ်ႈၶဵင်ႇတႃႉ ၽိုတ်ႉႁိမ်ၼႃႈလိၼ်ၵၼ် ၊ ၵႂၢတ်ႇလၢင်ႉၼႃႈလိၼ် ၵၼ်တိၵ်းတိၵ်းၼႆႉ ၵူႈၸုမ်းၸိူဝ်း ၸႂ်ႉတိုဝ်းမၢၵ်ႇမႅင်းၾင်လိၼ်မႃး လိူဝ်ႁႅင်း။
 ႁဵတ်းႁႂ်ႈပၼ်ႁႃ ဢၼ် ဢမ်ႇၵိုင်ႇလီမီး လီပဵၼ်ၸိူဝ်းၼၼ်ႉ သိုပ်ႇပဵၼ်မႃးဢမ်ႇထၢတ်ႇ၊ ဢၼ်လႆႈႁူပ်ႉ လႆႈႁပ်ႉၽွၼ်းတုမ်ႉယွၼ်ႈ သမ်ႉပဵၼ်ၵူၼ်းမိူင်း ၼႆ ၽူႈမီးပုၼ်ႈၽွၼ်းၼႂ်းၸုမ်းၼၢင်းယိင်းတဢၢင်း (TWO) လၢတ်ႈၼင်ႇၼႆ။
“ၼႃႈလိၼ်သိုၵ်းတီႈလႂ်ၵေႃႈယဝ်ႉပေႃးဝႃႈပၢင်တိုၵ်းယဝ်ႉၼႆ တိုၼ်းမီးမၢၵ်ႇၾင်လိၼ်ၼၼ်ႉယဝ်ႉၶႃႈ။
 တေႃႇထိုင်ဝၼ်းမိူဝ်ႈၼႆႉ ၵၢပ်ႈပၢၼ်ဝၢၼ်ႈမိူင်းၶိုၼ်ႈယႂ်ႇမႂ်ႇသုင်မႃးၵႃႈႁိုဝ်ၵေႃႈယဝ်ႉ ၶဝ်ယင်းတိုၵ်ႉၸႂ်ႉ မၢၵ်ႇမႅင်းၾင်လိၼ်ယူႇ။
  ”- ဝႃႈၼႆ။
ၵူၼ်းမိူင်းၼမ်ႉတူႈ ႁၼ်မၢၵ်ႇမႅင်းၾင်လိၼ်တၢင်းၵႂႃႇသူၼ်
ပေႃးပဵၼ်ပၢင်တိုၵ်းမႃး ၸုမ်းယိပ်းၵွင်ႈၵၢင်ႇ ဢွၼ်ၵၼ်ၸႂ်ႉမၢၵ်ႇမႅင်းၾင်လိၼ် ႁၢင်ႈၵၢင်တေႃႇၵၼ်၊ ၵူၺ်းၵႃႈ ဝၢႆးပၢင်တိုၵ်းယဝ်ႉ ဢမ်ႇၶိုၼ်းၽဵဝ်ႈပၼ်မၢၵ်ႇၸိူဝ်းဢၼ်ႁၢင်ႈၵၢင်တေႃႇသိုၵ်းၶဝ်ၼင်ႇၵၼ်လႄႈ ၶိုၼ်းၺႃးၵူၼ်းမိူင်းယဵပ်ႇၺႃး ။
 ၵမ်ႈၼမ် သမ်ႉပဵၼ် ၸွမ်းသဵၼ်ႈတၢင်းၵူၼ်းဝၢၼ်ႈၵႂႃႇႁႆႈ ၵႂႃႇသူၼ် လႄႈ ႁဵတ်းႁႂ်ႈၵူၼ်းမိူင်း ဢိၵ်ႇဝူဝ်းၵႂၢႆး ယဵပ်ႇၺႃးသေ မၢတ်ႇၸဵပ်းလူႉတၢႆ။
ၸုမ်းၼၢင်းယိင်းတဢၢင်း လၢတ်ႈထႅင်ႈဝႃႈ -“ပေႃးပဵၼ်ပၢင်တိုၵ်းမႃး ၶဝ်ၸႂ်ႉမၢၵ်ႇမႅင်းၾင်လိၼ် တေႃႇၵၼ်၊ ပေႃးပၢင်တိုၵ်းယဝ်ႉ ၶဝ်သမ်ႉဢမ်ႇၽဵဝ်ႈပၼ်ၶိုၼ်း။
 ၵူၼ်းဝၢၼ်ႈၵူၼ်းသူၼ်သမ်ႉယဵပ်ႇၺႃး၊ ဢၼ်တၢႆၵေႃႈဢမ်ႇၼပ်ႉဢၢၼ်ႇလႆႈ။
 ဢၼ်လႆႈတႅပ်းၶႃ တႅပ်းၶႅၼ်ပႅတ်ႈသေ သုမ်းၽဝႃႉၸၢတ်ႈပၢၼ် ၵူၼ်းၵႂႃႇၵေႃႈ ဢမ်ႇၼပ်ႉဢၢၼ်ႇလႆႈယဝ်ႉ”- ဝႃႈၼႆ။
ၵူၼ်းၸိူဝ်းဢၼ်ယဵပ်ႇၺႃးမၢၵ်ႇၾင်လိၼ်သေ မၢတ်ႇၸဵပ်း ဢမ်ႇၼၼ် လူႉတၢႆၼႆႉ ၼိုင်ႈလိူၼ်ဢမ်ႇယွမ်း 5 ၵေႃႉ။
 မၢင်လိူၼ်မီးထိုင် 10 ၵေႃႉၸိူဝ်းၼႆႉၵေႃႈမီး။
ႁူမ်ႈဝႃႈၵူၼ်းမိူင်းလႆႈမၢတ်ႇၸဵပ်းလူႉတၢႆ သုမ်းၸၢတ်ႈယွၼ်ႉမၢၵ်ႇၾင်လိၼ်ၼႆႉတင်းၼမ်သေတႃႉ ၸုမ်းယိပ်းၵွင်ႈၵၢင်ႇတႄႉ ၽႂ်ၵေႃႈဢမ်ႇယွမ်းႁပ်ႉဝႃႈပဵၼ်ၼမ်ႉမိုဝ်းၸဝ်ႈၵဝ်ႇ။
“ၼႆႉတႄႉ ၽႂ်ၵေႃႉၾင်ၵေႃႈမၼ်းႁူႉသေပိူၼ်ႈယဝ်ႉၶႃႈၼေႃႈ။
 ၽိူဝ်ႇတေမႃးၼႄးၼမ်ႉမိုဝ်းၵဝ် ၼမ်ႉ မိုဝ်းမႂ်းယူႇၼၼ်ႉ။
 ဢၼ်ၵူၼ်းမိူင်းလႆႈတၢႆၵႂႃႇယွၼ်ႉၼမ်ႉမိုဝ်းၸဝ်ႈၵဝ်ႇၼႆၼၼ်ႉၵေႃႈ မၼ်းလႅၼ် ပိူၼ်ႈဢမ်ႇလႆႈၶႃႈလူး။
 ယဝ်ႉၵေႃႈၵူၼ်းၸိူဝ်းတၢႆၵႂႃႇၼၼ်ႉၸွင်ႇၶဝ်သမ်ႉၸွႆႈတူၺ်းလူ ႁပ်ႉပုၼ်ႈၽွၼ်း သင်ၶႃႈႁိုဝ် ”- ၸုမ်းၼၢင်းယိင်းတဢၢင်း ဢၼ်ၸွႆႈထႅမ် ၵူၼ်းဝၢၼ်ႈၸိူဝ်းယဵပ်ႇၺႃးမၢၵ်ႇၼၼ်ႉ လၢတ်ႈထႅင်ႈၼင်ႇၼႆ။
မၼ်းၼၢင်းလၢတ်ႈထႅင်ႈဝႃႈ ယင်းၵႆႉလႆႈလူင်းပိုၼ်ႉတီႈ ႁူပ်ႉထူပ်းၵူၼ်းဝၢၼ်ႈသေ ပၼ်ပိုၼ်ႉႁူႉ ၵဵဝ်ႇၵပ်းလွင်ႈ ၽေးၶဵၼ်မၢၵ်ႇမႅင်းၼႆႉယူႇ- ဝႃႈၼႆ။Credit to Arakan Youth Future &#8220;Made in Arakan&#8221; 
“ ၶဝ်ၵႆႉလူင်းမႃးထိုင် တီႈဝၢၼ်ႈႁဝ်းၶႃႈသေ မႃးပၼ်ပိုၼ်ႉႁူႉၵဵဝ်ႇၵပ်းလွင်ႈမၢၵ်ႇမႅင်းၾင်လိၼ် ၼႆႉယူႇၶႃႈ ဢေႃႈ ။
 ပေႃးၵႂႃႇႁႆႈၵႂႃႇသူၼ်သေ ၵႂႃႇႁၼ်ၸွၵ်းႁၼ်ႁေႃႇ / ထူင် လၢၵ်ႇလၢၵ်ႇလၢႆးလၢႆးၸိုင် ယႃႇၵႂႃႇၸမ် ယႃႇၵႂႃႇယိပ်း၊ ပေႃးႁၼ်ၵေႃႈႁႂ်ႈၵႂႃႇလၢတ်ႈၵူၼ်းဝၢၼ်ႈ ၵူၼ်းလူင်ဝၢၼ်ႈၵမ်းလဵဝ်၊ ပေႃးၵႂႃႇသူၼ်ၵႂႃႇႁႆႈၵေႃႈ ႁႂ်ႈၾၢင်ႉဝႆႉသတိယူႇတႃႇသေႇ ဝႃႈၸၢင်ႈၺႃးမၢၵ်ႇမႅင်းၾင်လိၼ်ၼႆႉလႆႈၵူႈတီႈ ၼႆၼၼ်ႉၶႃႈဢေႃႈ ” ပႃႈၼၢင်း ၵူၼ်းဝၢၼ်ႈ ၼႂ်းၸႄႈဝဵင်းၼမ်ႉတူႈ ဢၼ်ၸွႆႈထႅမ်ပၼ်ၾၢႆႇပၼ်တၢင်းႁူႉလွင်ႈမၢၵ်ႇမႅင်း လၢတ်ႈၼင်ႇၼႆ။
ယူႇတီႈၸုမ်းတူင်ႉၼိုင်တူင်ႇဝူင်းၵူၼ်း တူင်ႉၼိုင် ပၼ်ပိုၼ်ႉႁူႉၵူၼ်းဝၢၼ်ႈ လွင်ႈမၢၵ်ႇမႅင်းၾင်လိၼ် ယူႇၵႃႈႁိုဝ်ၵေႃႈယဝ်ႉ ဢၼ်ပဵၼ်ၸုမ်းယိပ်းၵွင်ႈၵၢင်ႇသမ်ႉ တႃႇၵႅတ်ႇၵင်ႈၼႃႈလိၼ် ပိုၼ်ႉတီႈ ၸဝ်ႈ ၵဝ်ႇၵုမ်းၵမ်တူင်ႉၼိုင်ၼၼ်ႉ ဢမ်ႇယွမ်းလူတ်းယွမ်းလွင်ႈၸႂ်ႉမၢၵ်ႇမႅင်းၾင်လိၼ်သေ တိုၵ်ႉၸႂ်ႉတိုဝ်း ယူႇတေႃႇထိုင်ယၢမ်းလဵဝ်။
ၾၢႆႇၼိုင်ႈ လွင်ႈၸႂ်ႉတိုဝ်းမၢၵ်ႇၾင်လိၼ်ၼႆႉ ၸၢတ်ႈၸိုင်ႈလုမ်ႈၾႃႉႁၢမ်ႈႁႄႉ သႄႉၼႄးၵႃႈႁိုဝ်ၵေႃႈ ၸုမ်း ယိပ်းၵွင်ႈၵၢင်ႇၼႂ်းမိူင်းႁူမ်ႈတုမ်ၼႆႉ တိုၵ်ႉသူင်ၸႂ်ႉတိုဝ်းပဵၼ်ၶိူင်ႈမိုဝ်းတႃႇၵႂၢတ်ႇလၢင်ႉ တႃႇဢဝ်ပေႉ ပုၼ်ႈၵၼ်ယူႇ။
ၵွပ်ႈၼႆလႄႈ တင်ႈဢဝ် ပီ 2007 တေႃႇထိုင် 2019 ၼႆႉ ၵူၼ်းမိူင်းတႆးဢၼ်တၢႆယွၼ်ႉ ၽေးမၢၵ်ႇ မႅင်း ၾင်လိၼ် မီး 26.6% ၊ ၵူၼ်းမိူင်းၶၢင် မီး 26.5% ၊ ၵူၼ်းမိူင်းယၢင်း မီး 20% သေ ၼႂ်းမိူင်း ႁူမ်ႈတုမ် မၢၼ်ႈၼႆႉ မိူင်းတႆး တၢႆယွၼ်ႉ ၽေးမၢၵ်ႇမႅင်း ၼမ်လိူဝ်ပိူၼ်ႈ ၸုမ်းၶူၼ်ႉၶႂႃႉၵဵဝ်ႇၵပ်းမၢၵ်ႇမႅင်း မိူင်းမၢၼ်ႈ (MIMU) တႅမ်ႈမၢႆဝႆႉၼင်ႇၼႆ။
ယူႇတီႈတပ်ႉသိုၵ်းမၢၼ်ႈလႄႈ တပ်ႉသိုၵ်းၸၢဝ်းၶိူဝ်းၵေႃႈတူၵ်းလူင်းဢၼ်သေ လၢတ်ႈဝႆႉဝႃႈ တေႁူမ်ႈ မိုဝ်းၵၼ်ၽဵဝ်ႈမၢၵ်ႇမႅင်းၾင်လိၼ်ၼႆသေတႃႉ တေႃႇထိုင်ဝၼ်းမိူဝ်ႈၼႆႉ ပႆႇႁၼ်လူင်းမိုဝ်းႁဵတ်းသၢင်ႈ ၼေၼမ်ႉၼေတူဝ်လႆႈ။
ပေႃးတူၺ်း ၵူၼ်းဢၼ်ယဵပ်ႇၺႃးမၢၵ်ႇမႅင်းသေ မၢတ်ႇၸဵပ်း ၊ လူႉတၢႆ၊ သုမ်းၸၢတ်ႈပၢၼ်ဝႆႉၼၼ်ႉ ၵမ်ႈၼမ် ပဵၼ်ၵူၼ်းႁႃငိုၼ်းလဵင်ႉၼႃႈႁိူၼ်း ၊ ပဵၼ်ၵူၼ်းလမ်ႇလွင်ႈၼႂ်းၼႃႈႁိူၼ်းလွၼ်ႉလွၼ်ႉ။
 ယွၼ်ႉပိူဝ်ႈ ၽူႈႁႃ လဵင်ႉ ၼႃႈႁိူၼ်းလႆႈလူႉသုမ်းၸၢတ်ႈပၢၼ်ယွၼ်ႉမၢၵ်ႇမႅင်းၼႆႉသေ ၵူၼ်းၼႂ်းၼႃႈႁိူၼ်းတႃယေး ဢၼ်လႆႈယၢပ်ႇၽိုတ်ႇ တုၵ်ႉၶၵႂႃႇမီးတင်းၼမ်။
 လုၵ်ႈဢွၼ်ႇဢၼ်လႆႈၵွင်လင်ၵၢၼ်ႁဵၼ်း လိၵ်ႈလၢႆး ပႅတ်ႈၵေႃႈမီး တင်းၼမ်။
“ၵူၼ်းဢၼ်ယဵပ်ႇၺႃးမၢၵ်ႇမႅင်းၼႆႉၵမ်ႈၼမ်ပဵၼ်ၵူၼ်းႁဵတ်းၵၢၼ်ႁႃၵိၼ်လဵင်ႉတွင်ႉ၊ ပဵၼ်လၵ်းသဝ်တႃႇ ၼႃႈႁိူၼ်းၼိုင်ႈလင် ၼၼ်ႉၶႃႈဢေႃႈ။
 ပေႃးဝႃႈ ၶဝ်ဢမ်ႇၸၢင်ႈႁဵတ်းၵၢၼ်ႁႃငိုၼ်းၵေႃႈ လုၵ်ႈဢွၼ်ႇ ၶဝ်ၵေႃႈ ဢမ်ႇၸၢင်ႈႁဵၼ်းလိၵ်ႈႁဵၼ်းလၢႆးလႆႈလီလီ၊ ဢၼ်လႆႈဢွၵ်ႇႁူင်းႁဵၼ်းသေ ၵႂႃႇႁႃႁဵတ်းၵၢၼ် ႁႃငိုၼ်းလဵင်ႉၼႃႈႁိူၼ်း ၸိူင်ႉၼႆလွၼ်ႉလွၼ်ႉယဝ်ႉၶႃႈ” ၸၢႆးမွင်ႇ ၵူၼ်းႁဵတ်းၵၢၼ်ၸွႆႈထႅမ်တူင်ႇဝူင်းၵူၼ်း တီႈၵျွၵ်ႉမႄးလၢတ်ႈၼင်ႇၼႆ။
ဢၼ်ယဵပ်ႇၺႃးမၢၵ်ႇမႅင်းၼႆႉသမ်ႉ ၵမ်ႈၼမ်ပဵၼ်ၶၢဝ်းၵႂႃႇႁႆႈ ၵႂႃႇသူၼ်၊ ပဵၼ်ၶၢဝ်းၵႂႃႇၵဵပ်း ၽၵ်းယိူဝ်ႈ ၼၢင်းၶဵဝ်၊ ပဵၼ်ၶၢဝ်းၵႂႃႇပိတ်းၼဵင်ႈ ၸုမ်းၸွႆႈထႅမ်တူင်ႇဝူင်းၵူၼ်း လၢတ်ႈၼင်ႇၼႆ။
Photo by ၵူၼ်းမိူင်းၼမ့်တူႈ/ မၢၼ်ႈလီႈ ဢၼ်ယဵပ်ႇၺႃးမၢၵ်ႇတႅၵ်ႇ 
“ဢၼ်ယဵပ်ႇၺႃးမၢၵ်ႇၼႆႉတႄႉ ၵမ်ႈၼမ်တႄႉ ပဵၼ်ၶၢဝ်းၵႂႃႇႁႆႈၵႂႃႇသူၼ်ဢေႃႈ။
 မိူင်းတႆးႁဝ်းၶႃႈၼႆႉသမ်ႉ ၵၢၼ်ငၢၼ်းၼႆႉမီၼႂ်းလွႆၼႂ်းထိူၼ်ႇၵမ်ႈၼမ်။
 ၵွပ်ႈၼႆလႄႈ ပဵၼ်ၽွင်းၵႂႃႇႁဵတ်းၵၢၼ် ဢမ်ႇၼၼ် ၶၢဝ်းပွၵ်ႈၵၢၼ်မႃးလွၼ်ႉလွၼ်ႉယဝ်ႉၶႃႈ ” ဝႃႈၼႆ။
တွၼ်ႈတႃႇပူၵ်းပွင်ပၼ်ၶိုၼ်းၵူၼ်းမိူင်းၸိူဝ်းယဵပ်ႇၺႃးမၢၵ်ႇမႅင်းၼၼ်ႉၼႆသေ မိူဝ်ႈပီ 2019 ၼၼ်ႉ တီႈဝဵင်းၵျွၵ်ႉမႄး မီးၵူၼ်းၼုမ်ႇၽူႈမီးၼမ်ႉၸႂ်ၵေႃႉၼိုင်ႈ သွၼ်ပၼ် လွင်ႈၸႂ်ႉမႆႉပူၵ်ႇမႆႉမွင် မႆႉၸလွမ်း ႁဵတ်းၶိူင်ႈၸႂ်ႉ ၶူဝ်းသွႆ။
 ၵူၼ်းယဵပ်ႇၺႃးမၢၵ်ႇမႅင်း မႃးႁဵၼ်းဢဝ် မီးယူႇ 10 ၵေႃႉ။
ၵူၼ်းၼုမ်ႇၶူးသွၼ်ၵေႃႉၼၼ်ႉ (ဢမ်ႇၶႂ်ႈဢွၵ်ႇၸိုဝ်ႈ) လၢတ်ႈဝႃႈ “ ၵူၼ်းၸိူဝ်းယဵပ်ႇၺႃးမၢၵ်ႇ မွၵ်ႈ 10 ၵေႃႉ ၼႆႉၶႃႈဢေႃႈ ၶႃႈပူင်သွၼ်ပၼ်လၢႆးႁဵတ်းၶူဝ်းၸႂ်ႉၶူဝ်းသွႆ။
 ယူႇတီႈၶႃႈသေ တႄႇလူင်းၸွမ်းဝၢၼ်ႈ ၸွမ်း ဢိူင်ႇ ပၼ်ပိုၼ်ႉႁူႉၵဵဝ်ႇၵပ်းၽေးမၢၵ်ႇမႅင်းၼႆႉ တႄႉ တႄႇႁဵတ်းမႃးၸဵမ်မိူဝ်ႈပီ 2015 ၶႃႈဢေႃႈ။
 ထိုင် ပီ 2019 ၸင်ႇၸၢင်ႈပၼ်ပၢင်သွၼ်ၵူၼ်းမွၵ်ႈ 10 ၵေႃႉၼႆႉၵူၺ်း ။
 မၼ်းၵေႃႈ လႆႈဝႃႈ ပႆႇႁူမ်ႇတူဝ်ႈထိုင်လႆႈၶႃႈ ” ဝႃႈၼႆ။
ၼႂ်းလၢႆလၢႆဝဵင်း ၸိုင်ႈတႆးပွတ်းႁွင်ႇၼႆႉ တေႃႇထိုင်ဝၼ်းမိူဝ်ႈၼႆႉ ၸုမ်းၸၢဝ်းၶိူဝ်းၼင်ႇၵၼ် တိုၵ်ႉပိုတ်းယိုဝ်း တိုၵ်းတေႃးၵၼ်ယူႇ ၵူႈဝၼ်း။
 ၵွပ်ႈၼႆလႄႈ ၸုမ်းလႂ်သေဢမ်ႇဝႃႈ သင်ဝႃႈလႆႈၾင်မၢၵ်ႇမႅင်းဝႆႉ ၸွမ်း သဵၼ်ႈတႃႈ သၢႆတၢင်း ဢၼ်ၵူၼ်းမိူင်းၵႂႃႇမႃးယူႇတႃႇသေႇၼၼ်ႉ ႁႂ်ႈၶိုၼ်းၽဵဝ်ႈပႅတ်ႈပၼ်ၶိုၼ်းၵမ်းလဵဝ် ၵူၼ်းဝၢၼ်ႈၵူၼ်းသူၼ် ၼႂ်းပိုၼ်ႉတီႈ ဢွၼ်ၵၼ်တုၵ်းယွၼ်းၼင်ႇၼႆ။
“ၸုမ်းယိပ်းၵွင်ႈၵၢင်ႇၵူႈၸုမ်းၸုမ်း ႁဝ်းၶႃႈၶႂ်ႈတုၵ်းယွၼ်းဝႃႈ ယႃႇၸႂ်ႉမၢၵ်ႇမႅင်းၾင်လိၼ်တေႃႇၵၼ်ယဝ်ႉ။
 ၵူၼ်းဝၢၼ်ႈၵူၼ်းသူၼ်ႁဝ်းၶႃႈၼႆႉ ၵူဝ်မၢၵ်ႇမႅင်းၸိူဝ်းၼၼ်ႉသေ ဢမ်ႇႁတ်းလူင်းႁႆႈလူင်းသူၼ်၊ ဢမ်ႇ ႁတ်း ၵႂႃႇႁႃၵိၼ်လဵင်ႉတွင်ႉလွတ်ႈလႅဝ်းလႄႈ ယၢပ်ႇၽိုတ်ႇၵိၼ်းၸႂ်ၼႃႇၶႃႈဢေႃႈ ”- ၵူၼ်းၼုမ်ႇၵျွၵ်ႉမႄး ၵေႃႉၼိုင်ႈလၢတ်ႈၼင်ႇၼႆ။
မၢၵ်ႇမႅင်းၾင်လိၼ်ၼႆႉ ပဵၼ်ၶဵၼ်လူင်တေႃႇၵူၼ်းမိူင်းတႆးမႃးၵူႈသိုပ်ႇၵူႈပၢၼ်၊ တေႃႇထိုင်ဝၼ်းမိူဝ်ႈၼႆႉ ၵေႃႈ ပႆႇၵၢင်းယၢၼ်ၽေးၼႆႉလႆႈ၊ သင်ဝႃႈ ၸုမ်းယိပ်းၵွင်ႈၵၢင်ႇဢမ်ႇသႂ်ႇၸႂ်သေ ၽဵဝ်ႈလၢင်ႉပႅတ်ႈၸိုင် တေသိုပ်ႇပဵၼ်ၽေးတေႃႇလုၵ်ႈလၢၼ် ၼေႃႇတႅၼ်းၶိူဝ်းၵႂႃႇမိူဝ်းၼႃႈထႅင်ႈလႄႈ ယူႇတီႈၸုမ်းယိပ်းၵွင်ႈၵၢင်ႇ တေႁဵတ်းႁိုဝ်ၵႄႈလိတ်ႈလွင်ႈၼႆႉၼႆ ပဵၼ်ဢၼ်လမ်ႇလွင်ႈတႄႉတႄႉ ။
တႃႇႁႂ်ႈၵၢင်းယၢၼ် ၽေးမၢၵ်ႇမႅင်းၾင်လိၼ်ၼႆႉ ၸုမ်းတူင်ႇဝူင်းၵူၼ်းၶဝ်လူင်းၸွမ်းဝၢၼ်ႈၸွမ်းဢိူင်ႇ သေပၼ်တၢင်းႁူႉၵူၼ်းဝၢၼ်ႈၾၢႆႇလဵဝ် ၵူၺ်းဢမ်ႇလႆႈ။
 ၸုမ်းယိပ်းၵွင်ႈၵၢင်ႇ ၸိူဝ်းၸႂ်ႉတိုဝ်းမၢၵ်ႇ မႅင်းၼၼ်ႉ ၵေႃႈမီးပုၼ်ႈၽွၼ်းၵူႈၸုမ်း -ၼႆ ၸုမ်းပၼ်ပိုၼ်ႉႁူႉၵဵဝ်ႇၵပ်းမၢၵ်ႇမႅင်းၶဝ် ဢွၼ်ၵၼ်လၢတ်ႈၼင်ႇၼႆ။ဝၼ်းတီႈ 27 /7/2021 မိူဝ်ႈဝႃး ယၢမ်းၵၢင်ဝၼ်း မွၵ်ႈ  1 မူင်း ၵူၼ်းၶဝ်ႈၵၵ်းတူဝ် Quarantine ဝႆႉတီႈတၢင်းၶဝ်ႈဝၢၼ်ႈ ၵိဝ်ႇယူင်း ဝဵင်းပၢင်လူင်ၼၼ်ႉ ဢွၵ်ႇပၢႆႈ 4 ၵေႃႉ  ။
Photo CJ- ဢွင်ႈတီႈၵၵ်းတူဝ် တႃႇပႂ်ႉတူၺ်းတၢင်းပဵၼ်ၶူဝ်ႊဝိတ်ႉ 19 တီႈဝဵင်းပၢင်လူင် 
“ဢၼ်လၵ်ႉပၢႆႈဢွၵ်ႇ ဢွင်ႈၵၵ်းတူဝ် 4 ၵေႃႉၼႆႉပဵၼ်ၵူၼ်းပၢင်လူင်ၵူၺ်းၼင်ႇၵဝ်ႇ၊ ၸိူဝ်းၶဝ်လုၵ်ႉတူၼ်ႈတီးမႃး၊ တိုၵ်ႉလႆႈမႃးၼွၼ်းလိုဝ်ႈၶိုၼ်းၼိုင်ႈၵူၺ်းသေ လၵ်ႉဢွၵ်ႇပၢႆႈ။
  ၶဝ်လၵ်ႉမိူဝ်းဝၢၼ်ႈၶဝ်ၶႃႈဢေႃႈ။
 တီႈဝၢၼ်ႈၶဝ်ၵေႃႈႁဝ်းၶႃႈပွင်ႇၶၢဝ်ႇဝႆႉယဝ်ႉၼင်ႇၵဝ်ႇ။
” -ၽူႈၶဝ်ႈၸုမ်းၸွႆႈထႅမ် တႃႇႁႄႉၵင်ႈတၢင်းပဵၼ်ၶူဝ်ႊဝိတ်ႉ 19  ဝဵင်းပၢင်လူင် လၢတ်ႈတီႈၽူႈတွႆႇႁွၵ်ႈၼင်ႇၼႆ။
ဢၼ်ပၢႆႈဢွၵ်ႇဢွင်ႈတီႈၵၵ်းတူဝ် Quarantine တီႈဝဵင်းပၢင်လူင် 4 ၵေႃႉ မိူဝ်ႈဝႃး ၵၢင်ဝၼ်းၼၼ်ႉ ပဵၼ်ၵူၼ်းၸၢႆး ၵေႃႉၼိုင်ႈလႄႈ မႄႈယိင်း 3 ၵေႃႉ။
 ၸိူဝ်းၶဝ်ပႆႇလႆႈၵူတ်ႇထတ်းတူၺ်းတၢင်းပဵၼ်သေၵေႃႉ။
 ၸိူဝ်းၶဝ်ယူႇသဝ်းတီႈႁိမ်းဝၢၼ်ႈၼွင်လႅင် ဝဵင်းပၢင်လူင်လႆႈႁူႉၼင်ႇၼႆ။
တီႈပၢင်လူင်ၼႆႉ တေႃႇထိုင်ဝၼ်းမိူဝ်ႈၼႆႉ မီးၵူၼ်းတိတ်းၸပ်းတၢင်းပဵၼ်ၶူဝ်ႊဝိတ်ႉ 19 တင်းမူတ်း 20 ၵေႃႉ ၊ လူင်းႁူင်းယႃၵႂႃႇ 4 ၵေႃႉ တၢႆယွၼ်ႉတၢင်းပဵၼ်မီး 2 ၵေႃႉ။
မီးၵူၼ်းမႃးႁၢင်ႈၵၢင်မၢၵ်ႇဝႆႉ တီႈၵွင်ယုၵ်းယၢၵ်း ၼိူဝ်သဵၼ်ႈတၢင်းဝႃးပျႃး ၼႂ်းဝဵင်းတူၼ်ႈတီး တႅၵ်ႇတိူဝ်ႉသႂ်ႇ ၼၢင်းယိင်း ၵေႃႉၼိုင်ႈ  မၢတ်ႇၸဵပ်း ဝႃႈၼႆ။
Photo CJ- မၢၵ်ႇတႅၵ်ႇတိူဝ်ႉသႂ်ႇ ၼၢင်းယိင်းၵူၼ်းၽဵဝ်ႈယုၵ်းယၢၵ်း တီႈဝဵင်းတူၼ်ႈတီး ဝၼ်းတီႈ 26/7/2021
မိူဝ်ႈဝၼ်းတီႈ 26/7/2021 ယၢမ်းဝၢႆးဝၼ်း မွၵ်ႈ 3 မူင်း မၢၵ်ႇတႅၵ်ႇတီႈၵွင်ယုၵ်းယၢၵ်း ၼိူဝ်သဵၼ်ႈတၢင်းဝႃးပျႃး ၼႂ်းပွၵ်ႉၵျွင်း ၵျီးသူႉ ၸႄႈဝဵင်းတူၼ်ႈတီး ၸိုင်ႈတႆးပွတ်းၸၢၼ်း တႅၵ်ႇတိူဝ်ႉသႂ်ႇ ၼၢင်းယိင်း ၽူႈႁၢပ်ႇၵၢၼ် ၾၢႆႇလိူမ်ႈလႆႇ ၵေႃႉၼိုင်ႈ။
ၵူၼ်းပိုၼ်ႉတီႈ တူၼ်ႈတီး ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “မၢၵ်ႇၼႆႉ တႅၵ်ႇၵႂႃႇ တီႈၵွင်ယုၵ်းယၢၵ်းၼၼ်ႉ လုၵ်ႈၼိုင်ႈ ပဵၼ်ၼမ်ႉမိုဝ်းၽႂ် ၸုမ်းလႂ် မႃးႁၢင်ႈၵၢင်ဝႆႉတႄႉ ဢမ်ႇႁူႉၶႃႈ မၢၵ်ႇၼၼ်ႉ တႅၵ်ႇတိူဝ်ႉသႂ်ႇ ၼၢင်းယိင်း ဢၼ်တိုၵ်ႉႁဵတ်းလွင်ႈ မူတ်းသႂ် ၽဵဝ်ႈယုၵ်းယၢၵ်းတီႈၼၼ်ႉ ၵေႃႉၼိုင်ႈ တိူဝ်ႉသႂ်ႇ တီႈၶႃလူင်မၼ်းၼၢင်းၶႃႈဢေႃႈ”- ဝႃႈၼႆ။
ၵူၼ်းဢၼ်ၵႂႃႇၽဵဝ်ႈ ႁဵတ်းလွင်ႈမူတ်းသႂ်ႇ တီႈၵွင်ယုၵ်းယၢၵ်းၼၼ်ႉ ပဵၼ်ၽူႈႁၢပ်ႇၵၢၼ် ၼႂ်းၶွမ်ႊပၼီႊလွင်ႈမူတ်းသႂ် “မူၺ်း တွင်ႇၵျီး” ။
 ၽွင်းၼၢင်းယိင်း 2 ၵေႃႉတိုၵ်ႉပတ်းၽဵဝ်ႈယူႇၼၼ်ႉ ႁၼ်မႅၼ်ႈထူင်ယၢင် သီလမ် လုၵ်ႈၼိုင်ႈ။
 ၼၢင်းယိင်းၵေႃႉၼိုင်ႈ ယုၵ်ႉဢဝ်ထူင်လမ်ၼၼ်ႉထိုမ်ႈၵႂႃႇတီႈၵွင်ယုၵ်းယၢၵ်းၼၼ်ႉလႄႈ မၢၵ်ႇဢၼ်မီးၼႂ်းထူင်လမ်ၼၼ်ႉ တႅၵ်ႇတိူဝ်ႉသႂ်ႇ မၼ်းၼၢင်း။
ဝၢႆး ၶွင်ႇသီႇသိုၵ်းမၢၼ်ႈ မိူၵ်ႈမႂ်ႈ ယိုတ်းမိူင်းမႃးၼႆႉ ၼႂ်းၸႄႈဝဵင်းတူၼ်ႈတီး ၸိုင်ႈတႆးပွတ်းၸၢၼ်းၼၼ်ႉ ၵႆႉမီးလွင်ႈ မၢၵ်ႇတႅၵ်ႇ ၸွမ်းႁိမ်းႁွမ်းလုမ်းႁွင်ႈၵၢၼ်လူင်ပွင်ၸိုင်ႈ ႁူင်းႁဵၼ်းလႄႈ ဢွင်ႈတီႈၵူၼ်းၶွၼ်ႈတုမ်ၼမ် ။
 ပဵၼ်ၼမ်ႉမိုဝ်းၽႂ်ဢမ်ႇႁူႉဝႃႈၼႆသေတႃႉ ပဵၼ်ၽွင်းသိုၵ်းမၢၼ်ႈၶဵင်ႈၶႅင်လွင်ႈႁူမ်ႇလူမ်ႈလႄႈ လိူဝ်သေ သိုၵ်းမၢၼ်ႈႁၢင်ႈၵၢင်တေႃႇၵူၼ်းမိူင်း ဢမ်ႇမီးၽႂ်ၸၢင်ႈမႃးႁဵတ်းလႆႈ ၵူၼ်းၼုမ်ႇဝဵင်းတူၼ်ႈတီးတႄႉလၢတ်ႈၼင်ႇၼႆ။ၵူၼ်းတိတ်းၸပ်း ၸိူဝ်ႉမႅင်း တၢင်းပဵၼ်ၶူဝ်ႊဝိတ်ႉ 19 ၼႂ်းၸႄႈဝဵင်းမူႇၸေႊၼႆႉ မီးၵႂႃႇယဝ်ႉ 600 ပၢႆ လူႉတၢႆယဝ်ႉ 27 ၵေႃႉ ။
Photo Tung Huay Li ပီႈၼွင်ႉၼႂ်းဢိူင်ႇ 19 မၢၼ်ႈ ၸႃႇၵၽၵ်းၶဵဝ် တႃႇပီႈၼွင်ႉၼႂ်းဝဵင်း မူႇၸေႊ ၽွင်းယၢပ်ႇၽိုတ်ႇၶၢဝ်းၵၵ်းတူဝ်ယူႇႁိူၼ်း ယွၼ်ႉတၢင်းပဵၼ်ၶူဝ်ႊဝိတ်ႉလၢမ်းၽႄႈ
တေႃႇထိုင်မႃး ဝၼ်းတီႈ 27/7/2021 ၼႆႉ ၼႂ်းၸႄႈဝဵင်းမူႇၸေႊ ၸိုင်ႈတႆးပွတ်းႁွင်ႇ လႅၼ်လိၼ်တႆး ၶႄႇၼၼ်ႉ မီးၵူၼ်း တိတ်းၸပ်း ၸိူဝ်ႉမႅင်းၶူဝ်ႊဝိတ်ႉ 19 ၼမ်မႃးၵူႈဝၼ်းလႄႈ ပွၵ်ႉဝၢၼ်ႈဢၼ် ပိၵ်ႉဢိုတ်း ႁၢမ်ႈၵူၼ်းဝၢၼ်ႈၶဝ်ႈဢွၵ်ႇၼၼ်ႉတေႃႇထိုင်ယၢမ်းလဵဝ်ပႆႇပိုတ်ႇပၼ်ၶိုၼ်း။
ၽူႈတူင်ႉၼိုင် တူင်ႇဝူင်းၵူၼ်း ၸႄႈဝဵင်းမူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇ ႁွၵ်ႈ ဝႃႈ “ယၢမ်းလဵဝ် တီႈမူႇၸေႊၼႆႉ ၶႃႈ ဝႃႈ stay at home မႃးႁင်းၽႂ်မၼ်းယူႇယဝ်ႉၶႃႈ။
 မၢင်ဝၢၼ်ႈ မၢင်ပွၵ်ႉၵေႃႈ Lockdown ဝႆႉ ၵမ်းသိုဝ်ႈၶႃႈဢေႃႈ။
 သဵၼ်ႈသၢႆမၢႆတႄႉ ဢၼ်ႁဝ်းၶႃႈ လႆႈႁူႉတႄႉ တေမီး 600 ပၢႆယဝ်ႉ လူႉတၢႆ 20 ပၢႆ ယဝ်ႉၵေႃႈ ဢၼ်လႆႈၶႂၢင်ႉလူင်းႁူင်းယႃ ၸိူဝ်းၼႆႉၵေႃႈမီးယူႇၶႃႈ ၵူၺ်းၵႃႈ မီးၵႃႈႁိုဝ်တႄႉ ဢမ်ႇႁူႉၶႃႈ”- ဝႃႈၼႆ။
ၼႂ်းၸႄႈဝဵင်းမူႇၸေႊ မၢင်ပွၵ်ႈ Lockdown မႃးၸမ်ၶၢဝ်းတၢင်း ၼိုင်ႈလိူၼ်၊ ထိုင်ယၢမ်းလဵဝ် ပႆႇပိုတ်ႇၶိုၼ်း။
ၵူၼ်း ပွၵ်ႉၸၢၼ်း မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “တီႈပွၵ်ႉၸၢၼ်းႁဝ်းၶႃႈၼႆႉ Lockdown မႃး ၸမ်လိူၼ် ယဝ်ႉၶႃႈ တင်ႈတႄႇ ဝၼ်းတီႈ 4 လိူၼ်ၼႆႉမႃး။
 တေႃႇထိုင်ယၢမ်းလဵဝ် ပႆႇပိုတ်ႇၶႃႈ။
 ၵူၺ်းၵႃႈ ယၢပ်ႇၽိုတ်ႇလွင်ႈၵိၼ် ယႅမ်ႉ ၵၼ်ဢိတ်းၼိုင်ႈၶႃႈဢေႃႈ မၢင်ၵေႃႉ ဢၼ်သိုဝ်ႉၵဵပ်းဝႆႉ ၶွင်ၵိၼ်ယႅမ်ႉ ၸိူဝ်းၼၼ်ႉ မူတ်းယဝ်ႉႁိုဝ် ဢမ်ႇႁူႉ ၵူၺ်းၵႃႈ မီးပီႈ ၼွင်ႉတၢင်းဢိူင်ႇ 19 မၢၼ်ႈႁဝ်းၶႃႈ တေႃႉဢဝ်ၽၵ်းၶဵဝ် မွၵ်ႇမၢၵ်ႇႁၢၵ်ႈႁူဝ် မႃးတွၼ်ႈပၼ်ၶႃႈဢေႃႈ သင်ဢမ်ႇမီးပီႈ ၼွင်ႉ ႁဝ်းၶႃႈ မႃးတွၼ်ႈတႄႉ ၶႂ်ႈဝႃႈယၢပ်ႇၽိုတ်ႇလိူဝ်ႁႅင်းတႄႉၶႃႈဢေႃႈ”- ဝႃႈၼႆ။
တႄႇဢဝ် ၵၢင်လိူၼ်ၼႆႉမႃး ပီႈၼွင်ႉတၢင်းဢိူင်ႇ 19 မၢၼ်ႈ ႁူမ်ႈၵၼ်သေ တေႃႉဢဝ် ၶူဝ်းၼႂ်းသူၼ် ၽၵ်းၶဵဝ် မွၵ်ႇမၢၵ်ႇ ႁၢၵ်ႈႁူဝ် မႃးၸႃႇၵ ၸွႆႈထႅမ်ပၼ် ၵူၼ်းၼႂ်းၶူးၼႂ်းဝဵင်း ၼင်ႇႁိုဝ် ပေႃးတေဢမ်ႇလႆႈယၢပ်ႇၽိုတ်ႇလွင်ႈၵိၼ်ယႅမ်ႉၵၼ် ၸဵမ် ၸိူဝ်းၼႆႉ။
ၼွၵ်ႈလိူဝ်ၼၼ်ႉ တၢင်းၾင်ႇမိူင်းၶႄႇၵေႃႈ တႄႇဢဝ် မိူဝ်ႈဝႃးဝၼ်းတီႈ 27/7/2021 မႃးၼႆႉ ႁႅင်းၵၢၼ်မိူင်းႁူမ်ႈတုမ် ဢၼ် ၵႂႃႇႁဵတ်းၵၢၼ်ဝႆႉ တၢင်းမိူင်းၶႄႇၼၼ်ႉ ပၼ်ၶႂၢင်ႉပွၵ်ႈၶဝ်ႈမႃးၶိုၼ်းတၢင်းပွတ်းမူႇၸေႊၼႆႉ ဝႃႈၼႆ။
ၵူၼ်းၼုမ်ႇ မူႇၸေႊ ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ တႄႇဢဝ် မိူဝ်ႈဝႃး ဝၼ်းတီႈ 27 ၼႆႉမႃး တၢင်း မိူင်းၶႄႇၶဝ် ပၼ်ၶႂၢင်ႉၵူၼ်းမိူင်းမၢၼ်ႈ ဢၼ်ၵႂႃႇႁဵတ်းၵၢၼ်ယူႇ ဝႆႉတၢင်းမိူင်းၶႄႇၼၼ်ႉ ပွၵ်ႈၶဝ်ႈမႃးၶိုၼ်း တီႈၽၵ်းတူလူင် သေ ဢွၼ်ၵၼ်ၶဝ်ႈၵၵ်းတူဝ်ဝႆႉတီႈသူၺ်ႇၼၢင်းတေႃႇ တေႃႇၼႃႈၽၵ်းတူလူင်ၼၼ်ႉၵမ်းလဵဝ်ၶႃႈယဝ်ႉ”- ဝႃႈၼႆ။
ၼႂ်းမိူင်းႁူမ်ႈတုမ်ၼႆႉ ဝၢႆးလင်သိုၵ်းယိုတ်းဢႃႇၼႃႇဝၢၼ်ႈမိူင်းမႃးၼႆႉ ဢမ်ႇမီးၽႂ်ၵူတ်ႇထတ်းပၼ်ၵူၼ်းမိူင်းလႄႈ ဢမ်ႇႁူႉလွင်ႈတၢင်းပဵၼ်ၶူဝ်ႊဝိတ်ႉ 19 လၢမ်းၽႄႈမွၵ်ႈႁိုဝ်။
 ၵူၺ်းၵႃႈတင်ႈဢဝ်လိူၼ်ၵျုၼ်ႊၼႆႉမႃး ၵူၼ်းၸပ်းၶူဝ်ႊဝိတ်ႉ 19 ၶိုၼ်းလၢမ်းၽႄႈမႃး ၸွတ်ႇတူဝ်ႈၵူႈဝဵင်းၼႂ်းၸိုင်ႈတႆး။
ယၢမ်းလဵဝ်မီးၵူၼ်းတိတ်းၸပ်း 9000 ပၢႆသေ လူႉတၢႆ မီး 300 ပၢႆယဝ်ႉ။
တၢင်းၾင်ႇမိူင်းၶႄႇၵေႃႈ ၼႂ်းႁူဝ်လိူၼ်ၵျုႊလၢႆႊၼႆႉ ၼႂ်းဝဵင်းၸေႊၵဝ်ႇ ၵူတ်ႇထတ်း ႁၼ်ၵူၼ်းတိတ်းၸပ်းၸိူဝ်ႉ မႅင်းၶူဝ်ႊ ဝိတ်ႉ 19 ထႅင်ႈလႄႈ တင်ႈဢဝ်ဝၼ်းတီႈ 7/7/2021 မႃး ၼႂ်းထုင်ႉလိုမ် ၼႃႈလိၼ်ၽွင်း ငမ်းတူဝ်ၵဝ်ႇ တႆးတႂ်ႈၶူင်း 5 ၸႄႈဝဵင်း မိူၼ်ၼင်ႇ မိူင်းမၢဝ်း၊ မိူင်းၶွၼ်၊ မိူင်းလႃႈ၊ မိူင်းတီး၊ မိူင်းဝၼ်း ၸိူဝ်းၼႆႉ ၵေႃႈၼင်ႇႁိုဝ်တၢင်းပဵၼ်တေဢမ်ႇတိတ်းၸပ်းၵၼ်ၼၼ်ႉ လႆႈႁၢမ်ႈၵူၼ်းမိူင်းၶဝ်ႈဢွၵ်ႇၵႂႃႇမႃးႁႃၵၼ်ဝႆႉယူႇလႆႈႁူႉၼင်ႇၼႆ။ၵူၼ်းၵဵင်းတုင် လူႉတၢႆယွၼ်ႉတၢင်းပဵၼ်ၶူဝ်ႊဝိတ်ႉ 19 ပဵၼ်ၵေႃႉႁႅၵ်ႈ ၵူၼ်းတိတ်းၸပ်းမီးဝႆႉ 130 ပၢႆ။
Photo KT Youth-ၽၵ်းတူပႃႇလႅင် ၸႄႈဝဵင်းၵဵင်းတုင် 
မိူဝ်ႈၼႆႉ ဝၼ်းတီႈ 27/7/2021 ယၢမ်းၵၢင်ၼႂ် ၵူၼ်း တိတ်းၸပ်းၶူဝ်ႊဝိတ်ႉ 19 တီႈၵဵင်းတုင် လူႉတၢႆၵေႃႉၼိုင်ႈ ပဵၼ်ၽူႈၸၢႆး ဢႃယု 57 ပီ ။
 ပဵၼ်ၵူၼ်းဝၢၼ်ႈၸွမ်မႂ်ႇ ပွၵ်ႉ 3 ၸႄႈ ဝဵင်းၵဵင်းတုင် ၊ ပဵၼ်ၵူၼ်းတၢႆ ယွၼ်ႉတၢင်းပဵၼ်ၶူဝ်ႊဝိတ်ႉ 19 ၵေႃႉႁႅၵ်ႈတႃႇၵဵင်းတုင်။
ၵူၼ်းၼုမ်ႇ ၵဵင်းတုင် ၵေႃႉၼိုင်ႈ လၢတ်ႈတီႈၽူႈတွႆႇႁွၵ်ႈဝႃႈ “ၸႂ်ႈၶႃႈဢေႃႈ ဢၼ်လႆႈလူႉတၢႆၵႂႃႇ မိူဝ်ႈၼႆႉ ပဵၼ်ၽူႈၸၢႆးၵူၼ်း ထဝ်ႈ ဢႃယု 57 ပီ ၵူၼ်းဝၢၼ်ႈၸွမ်မႂ်ႇ တေလႆႈဝႃႈ ပဵၼ်ၵေႃႉႁႅၵ်ႈၶႃႈယဝ်ႉ တီႈၵဵင်းတုင်ႁဝ်းၶႃႈ ဢၼ်လႆႈလူႉတၢႆ ယွၼ်ႉ တၢင်းပဵၼ်ၶူဝ်ႊဝိတ်ႉ 19 ၼႆႉ”- ဝႃႈၼႆ။
မိူဝ်ႈၼႆႉ ယၢမ်းၵၢင်ၼႂ် ၾၢႆႇပၢႆးယူႇလီဝဵင်းၵဵင်းတုင် ၵူတ်ႇထတ်းၵူၼ်းမိူင်း ဢၼ်ထၢင်ႇထိူမ်ပဵၼ်ၶူဝ်ႊဝိတ်ႉတင်းမူတ်း 39 ၵေႃႉ။
 ၼႂ်းၼၼ်ႉ ႁၼ်ၵူၼ်းၸပ်းတၢင်းပဵၼ် 4 ၵေႃႉ ပဵၼ် ၽူႈၸၢႆး 2 ၵေႃႉလႄႈ ၼၢင်းယိင်း 2 ၵေႃႉ ။
“တၢင်းပဵၼ်ၶူဝ်ႊဝိတ်ႉၼႆႉ ၽႄႈၸပ်းၵၼ်ငၢႆႈဝႆးတႄႉတႄႉ မၼ်းပဵၼ်ၽႄးၸမ်တူဝ်ႁဝ်းၼႃႇလႄႈ ၶႂ်ႈႁႂ်ႈပီႈၼွင်ႉ ၵူၼ်းမိူင်း တႆးႁဝ်းလႄႈသင် ၼႂ်းၵဵင်းတုင်လႄႈသင် ယႃႇယူႇမဝ်ၵိၼ်မၢင် ႁႂ်ႈၾၢင်ႉၵၼ် မီးသတိၵပ်းတူဝ်ၽႂ်မၼ်းၵူႈမိူဝ်ႈ သေၵမ်း”- ၽူႈတူင်ႉၼိုင်ၼႂ်းတူင်ႇဝူင်းၵူၼ်း ၼႂ်းၸႄႈဝဵင်းၵဵင်းတုင် ၵေႃႉၼိုင်ႈလၢတ်ႈၼႄၼင်ႇၼႆ။
ယၢမ်းလဵဝ် ၼႂ်းၸႄႈဝဵင်းၵဵင်းတုင် ၵူၼ်းတိတ်းၸပ်း ၸိူဝ်ႉမႅင်းမီးၵႂႃႇ 136 ၵေႃႉ၊ လူႉ တၢႆ 1 ၵေႃႉ၊ လႆႈၶႂၢင်ႉလူင်းႁူင်းယႃယဝ်ႉ 50 ၵေႃႉ၊ တိုၵ်ႉသိုပ်ႇယူတ်းယႃတူဝ်ဝႆႉ 85 ၵေႃႉ ၼႆယဝ်ႉ။
MNDAA လၢတ်ႈဝႃႈ တႃႇသိုၵ်းမၢၼ်ႈၶဝ် တေတိုၵ်းယိုဝ်း MNDAA ၼၼ်ႉ သိုၵ်းမၢၼ်ႈၶဝ် ၸီႉသင်ႇပျီႇတူႉၸိတ်ႉၵူဝ်းၵၢင်ႉ ၸမ်မွၵ်ႈ 40 ၵေႃႉ ၶိုၼ်ႈၼႃႈသိုၵ်းဝႆႉ ဝႃႈၼႆ။
မိူဝ်ႈဝႃးဝၼ်းထီႉ 20 August 2021 (လိူၼ်ၵဝ်ႈမႂ်ႇ 13 ၶမ်ႈ ပီႊတႆး 2115 ၼီႈ) ၽူႈမီးၸၼ်ႉၼႂ်းၸုမ်းသိုၵ်းၵူဝ်းၵၢင်ႉ (MNDAA) ၵေႃႉၼိုင်ႈလၢတ်ႈဝႃႈ ဢၼ်ႁဝ်းၶႃႈၸၢဝ်းၶိူဝ်းၵူဝ်းၵၢင်ႉ လုၵ်ႉၽိုၼ်ႉယူႇၼႆႉ ဢမ်ႇၶႂ်ႈႁၼ် လွင်ႈၸၢဝ်းၶိူဝ်းႁဝ်းၶႃႈၼင်ႇၵၼ် လႆႈယိုဝ်းၵၼ်ၶိုၼ်းၼႂ်းပၢင်တိုၵ်း၊ ယွၼ်ႉလႆႈပဵၼ်ပၢင်တိုၵ်းၵၼ်တင်း သိုၵ်းမၢၼ်ႈသေ ၼႂ်းပၢင်တိုၵ်းၼၼ်ႉသမ်ႉ ပႃးဝႆႉၵူၼ်းၼိူဝ်ႉလိူတ်ႈ ၸိူဝ်ႉၶိူဝ်းလဵဝ်ၵၼ်ထႅင်ႈ ယိုင်ႈၶႅၼ်းဢမ်ႇၶႂ်ႈႁၼ်ယဝ်ႉ&#8221; ဝႃႈၼႆ။
ၼႂ်းပွတ်းတွၼ်ႈၵူဝ်းၵၢင်ႉပွတ်းႁွင်ႇ တီႈဝၢၼ်ႈလူင်ၶၢၼ်ၼၼ်ႉၵေႃႈ ၸုမ်းသိုၵ်းမၢၼ်ႈ တင်း ၸုမ်းၶွၼ်ႉတဝ်ႉသိုၵ်းမၢၼ်ႈၶဝ် ၶွင်ႇသီႇသိုၵ်းမၢၼ်ႈၶဝ် ႁူမ်ႈၵၼ်သေ တူင်ႉၼိုင်ဝႆႉလႄႈ ၼႂ်းတွၼ်ႈမိူင်းၵူဝ်းၸိူဝ်းၼၼ်ႉၵေႃႈ လႆႈၶဵင်ႈၶႅင်ၵၢၼ်သိုၵ်းဝႆႉလႄႈ မီးလွင်ႈၽိူမ်ႉထႅမ်ႁႅင်းသိုၵ်းဝႆႉ ဝႃႈၼႆ။
မိူဝ်ႈဝၼ်းထီႉ 18 August 2021 ၼၼ်ႉ‌ၵေႃႈ သိုၵ်းမၢၼ်ႈ တပ်ႉၵွင် 79၊ 315၊ 575 သၢမ်တပ်ႉၵွင် ႁူမ်ႈၵၼ်ၶဝ်ႈလူမ်ႇတိုၵ်းယိုဝ်း တပ်ႉႁူမ်ႇလူမ်ႈ တပ်ႉၸုမ်း 511 MNDAA  ပွတ်းတွၼ်ႈ မၢၼ်ႈၽႃးၼၼ်ႉသေ သွင်ၽၢႆႇလႆႈပဵၼ်ပၢင်တိုၵ်းၵၼ် ႁၢဝ်ႈႁႅင်းလႄႈ မိူဝ်ႈဝၼ်းထီႉ 17 August 2021 ပူၼ်ႉမႃးၼၼ်ႉၵေႃႈ ၶွင်ႇသီႇသိုၵ်းမၢၼ်ႈ မီးလွင်ႈထႅမ်ဢဵၼ်ႁႅင်းသိုၵ်းထႅင်ႈ ၸမ်မွၵ်ႈ 100 ၸိူဝ်းၼႆႉ ဝႃႈၼႆ။
ၼႂ်းဝၼ်းလဵဝ်ၵၼ် ၼၼ်ႉၵူၺ်းၼင်ႇၵဝ်ႇ ထိုင်မႃးယၢမ်းဝၢႆးဝၼ်း သိုၵ်းမၢၼ်ႈ ထူဝ်းသိုၵ်းၶဝ်ႈဢိူမ်ႈၸမ် တပ်ႉႁူမ်ႇလူမ်ႈ တပ်ႉၸုမ်း 511 ၼၼ်ႉလႄႈ လႆႈပဵၼ်ပၢင်တိုၵ်းၵၼ် ႁၢဝ်ႈႁႅင်း ၶၢဝ်းတၢင်းႁိုင်ၸူဝ်ႈမူင်းပၢႆ ၼႂ်းပွတ်းတွၼ်ႈ သၼ်လွႆပၢင်ႁႆႈၼၼ်ႉၵေႃႈ မီးလွင်ႈၽႃႇႁိုၵ်ႉၺႃးၵၼ် ပဵၼ်ပၢင်တိုၵ်းယူႇလၢႆပွၵ်ႈမိူၼ်ၵၼ် ၼႆယဝ်ႉ။
မိူဝ်ႈလဵဝ် ၼႂ်းပွတ်းတွၼ်ႈၵူဝ်းၵၢင်ႉ ပွတ်းႁွင်ႇၼၼ်ႉ သိုၵ်းမၢၼ်ႈၶဝ် သိုပ်ႇထႅမ်ဢဵၼ်ႁႅင်းမႃး ၽၢႆႇတူၵ်းၶူင်း ဢိူမ်ႈၸမ်တင်းတပ်ႉႁူမ်ႇလူမ်ႈ MNDAA ဝႆႉလႄႈ မီးလွင်ႈၶဵင်ႈၶႅင်ၵၢၼ်သိုၵ်းၵၼ် ႁၢဝ်ႈႁႅင်းဝႆႉယူႇ ၼႆယဝ်ႉ။
တႆးလွတ်ႈလႅဝ်း
တႆးလွတ်ႈလႅဝ်း
မိူဝ်ႈဝၼ်းထီႉ 12 August 2021 (လိူၼ်ၵဝ်ႈမႂ်ႇ 5 ၶမ်ႈ ပီႊတႆး 2115 ၼီႈ) ၸၢႆးၶိူဝ်းႁၢၼ် ၸုမ်းတႆးၽွမ်ႉၵၼ် လႆႈတၢင်တူဝ် ၽူႈမီးၼမ်ႉၸႂ် ၸေႇတၼႃႇ ၽိူၵ်ႇၸိုၼ်ႈၶၢဝ်သႂ်ႁဝ်းၶဝ် ၵူႈတီႈတီႈသေ ဢဝ်ငိုၼ်းမၢၼ်ႈ 1,000,000 ပျႃး (ၼိုင်ႈလၢၼ်ႉပျႃးတဵမ်တဵမ်) ၸွႆႈထႅမ်ပၼ်တီႈ တပ်ႉသိုၵ်းၸိုင်ႈတႆး RCSS/SSA ဢၼ်မီးၼႂ်းၼႃႈသိုၵ်း ႁႂ်ႈလႆႈပဵၼ်ငိုၼ်း တႃႇသိုဝ်ႉၶိူင်ႈၵမ်ႉၵႅမ် ပၢႆးယူႇလီၵူႈလွင်ႈလွင်ႈ ဝႃႈၼႆ။
ယူႇတီႈၽူႈမီးပုၼ်ႈၽွၼ်း RCSS/SSA လႄႈ ၵေႃႉသိုၵ်း ၵေႃႉႁၢၼ် ၶဝ်တင်းသဵင်ႈၵေႃႈ ပဵၼ်ဢၼ်ယိၼ်းၸူမ်းၶွပ်ႈၸႂ် ယႂ်ႇၼမ်ထိုင် ၸုမ်းတႆးၽွမ်ႉၵၼ် တေႉတေႉဝႃႈဝႃႈ လႄႈ ယွင်ႈယေႃး ဢဝ်ၵုင်မုၼ် ၽူႈမီးၼမ်ႉၸႂ် ၸေႇတၼႃႇ ၽိူၵ်ႇၸိုၼ်ႈၶၢဝ်သႂ်ႁဝ်းၶဝ် ၵူႈၵေႃႉၵူႈၸဝ်ႈ ယူႇယဝ်ႉ။
မိူဝ်ႈဝၼ်းထီႉ 12 August 2021 ၵူၺ်းၼင်ႇၵဝ်ႇ ၼၢင်းၶမ်းၽွင် ၸုမ်းတႆးၽွမ်ႉၵၼ် ဢဝ်ငိုၼ်းမၢၼ်ႈ 500,000 ပျႃး (ႁႃႈသႅၼ်ပျႃးတဵမ်တဵမ်) လူႇတၢၼ်းဢၢပ်ႈပၼ်တီႈ ၸဝ်ႈသြႃႇ ဝတ်ႉၵျွင်းဢွင်ႇမင်ႇၵလႃႇ ဝဵင်းတၢင်ႉယၢၼ်း တႃႇၸွႆႈထႅမ်ပူၵ်းပွင် ၼႃႈၵၢၼ်ႇတႃၵျွင်း ဝႃႈၼႆ၊ ၼွၵ်ႈလိူဝ်သေၼၼ်ႉ ၸုမ်းတႆးၽွမ်ႉၵၼ် လႆႈသိုပ်ႇလူႇတၢၼ်းငိုၼ်းတီႈ ၸဝ်ႈသြႃႇသုၶမ်း ဝတ်ႉၵျွင်းလွႆတိုင်ႊၶမ်း ဝဵင်းမူႇၸေႊ တႃႇသၢင်ႉငိုၼ်းမၢၼ်ႈ 1,000,000 ပျႃး (ၼိုင်ႈလၢၼ်ႉပျႃးတဵမ်တဵမ်) တႃႇပူၵ်းပွင်ၼႂ်းၵၢၼ်သႃႇသၼႃႇ လႄႈ ၵၢၼ်ၸွႆႈထႅမ်ၵူႈလွင်ႈလွင်ႈ ၽွင်းၸိူဝ်ႉမႅင်းတၢင်းပဵၼ် COVID-19 ၽႄႈလၢမ်း ဝႃႈၼႆ။
သင်ဝႃႈ ၽူႈမီးၼမ်ႉၸႂ် ၸေႇတၼႃႇ ၽိူၵ်ႇၸိုၼ်ႈၶၢဝ်သႂ်ႁဝ်းၶဝ် မီးလွင်ႈၶႂ်ႈၵမ်ႉၸွႆႈငိုၼ်းတီႈ ၵေႃႉသိုၵ်း တပ်ႉသိုၵ်းၸိုင်ႈတႆး RCSS/SSA ဢၼ်တူင်ႉၼိုင်ဝႆႉ ၼႂ်းၼႃႈသိုၵ်းလႄႈသင်၊ ၶႂ်ႈႁူမ်ႈႁွမ်းလူႇတၢၼ်းငိုၼ်း ၼႂ်းၼႃႈၵၢၼ်သႃႇသၼႃႇ ဢိၵ်ႇတင်း ၶႂ်ႈၸွႆႈထႅမ်ပၢႆးပၺ်ႇၺႃႇ လႄႈ ပၢႆးယူႇလီ ပေႃးၼႆၸိုင် ၵပ်းသိုပ်ႇလႆႈတီႈ ၸုမ်းတႆးၽွမ်ႉၵၼ် ယိင်းဢွၼ်ႇ မၢႆၾူၼ်းၶႄႇ 137 6329 7106 ၊ ၸၢႆးႁၵ်ႉၶိူဝ်း မၢႆၾူၼ်းၶႄႇ 175 8711 3100 ၊ ၸၢႆးၶိူဝ်းႁၢၼ် ၾူၼ်းမၢၼ်ႈ 09 960 217 636 ၼႆႉလႆႈယူႇၶႃႈဢေႃႈ။
တႆးလွတ်ႈလႅဝ်း
ယူႇတီႈၸုမ်းတူင်ႉၼိုင်သုၼ်ႇလႆႈသုၼ်ႇပဵၼ်ၵူၼ်းသေ လႆႈတုၵ်းယွၼ်းထိုင် ၸုမ်းလူင်ပွင်ၸိုင်ႈ ၽွမ်ႉႁူမ်ႈၸိူဝ်ႉၸၢတ်ႈ (NUG) ဝႃႈ မၵ်းမၼ်ႈပၼ် ဝၼ်းထီႉ 25 August (ဝၼ်းထီႉ 25 လိူၼ်ထူၼ်ႈပႅတ်ႇ ၵူႈပီႊပီႊ) ဝၼ်းဢၼ်တပ်ႉသိုၵ်းမၢၼ်ႈ လႆႈတႄႇႁဵတ်းလွင်ႈၶႃႈႁႅမ်ၽဵဝ်ႈမူၺ်ႉ ၶိူဝ်းၵူၼ်းရူဝ်ႇႁိၼ်ႇၵျႃႇၼၼ်ႉ ႁႂ်ႈလႆႈပဵၼ်ဝၼ်းယွမ်းၼွမ်း (National Apology Day) တေႃႇ ၵူၼ်းၶိူဝ်း ရူဝ်ႇႁိၼ်ႇၵျႃႇ လႄႈ ၸၢဝ်းၶိူဝ်းၼႂ်းမိူင်းႁူမ်ႈတုမ် ၸိူဝ်းဢၼ်ထုၵ်ႇသိုၵ်းမၢၼ်ႈ ပူၼ်ႉပႅၼ်သုၼ်ႇလႆႈ လႄႈ ၶႃႈႁႅမ်မႃးၼၼ်ႉယူႇဝႃႈၼႆ။
ၵူဝ်ႇတႅတ်ႉသူၺ်ႇဝိၼ်း ဢၼ်တူင်ႉၼိုင်ႈသုၼ်ႇလႆႈသုၼ်ႇပဵၼ်ၵူၼ်းၵေႃႉၼိုင်ႈလၢတ်ႈတီႈသိုဝ်ႇၶၢဝ်ႇဝႃႈ သိုၵ်းမၢၼ်ႈ လႆႈၽဵဝ်ႈမူၺ်ႉၶႃႈႁႅမ်ၶိူဝ်းၵူၼ်းၶိူဝ်းရူဝ်ႇႁိၼ်ႇၵျႃႇ တင်းၼမ်တီႈၼႂ်းမိူင်းရၶႅင်ႇ မိူဝ်ႈပီႊ 2017 ပူၼ်ႉမႃးၼၼ်ႉလႄႈ ၸၢဝ်းၶိူဝ်း ၼႂ်းမိူင်းႁူမ်ႈတုမ်ပတ်းပိုၼ်ႉ ဢၼ်လႆႈထုၵ်ႇသိုၵ်းမၢၼ်ႈ တဵၵ်းတဵင်ပေႉၵိၼ် ပူၼ်ႉပႅၼ်သုၼ်ႇလႆႈသုၼ်ႇပဵၼ် ဢဝ်တၢႆလူလၢႆမႃးၸိူဝ်းၼၼ်ႉ ၵဵဝ်ႇလူၺ်ႈလွင်ႈၸိူဝ်းၼႆႉသေ ၽွင်းလူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ (NUG) ပဵၼ်လူင်ပွင်ၸိုင်ႈ ဢဝ်ပုၼ်ႈၽွၼ်းဝၢၼ်ႈမိူင်းယူႇၼႆႉ တႃႇႁႂ်ႈပဵၼ်ၵၢၼ်ၸွႆႈထႅမ် လွင်ႈၽဵင်ႇပဵင်းၵၼ်ၼၼ်ႉသေ ထုၵ်ႇလီမၵ်းမၼ်ႈပၼ်ဝၼ်းယွၼ်းၼွမ်းတေႃႇၸၢဝ်းၶိူဝ်းၼႆႉဝၼ်းၼိုင်ႈယူႇဝႃႈၼႆ။
ၵူႈမိူင်းမိူင်းၼႂ်းလုမ်ႈၾႃႉၼႆႉၵေႃႈ ယၢမ်ႈမီးမႃးတင်းၼမ်ယူႇ မိူၼ်ၼင်ႇ လူင်ပွင်ၸိုင်ႈၶိုၼ်ႈမႃးမႂ်ႇ  လႆႈယွမ်းၼွမ်းၶိုၼ်း လွင်ႈဢၼ်လူင်ပွင်ၸိုင်ႈပၢၼ်ၵဝ်ႇ ႁဵတ်းဝႆႉၸိူဝ်းၼၼ်ႉယူႇသေ လွင်ႈဢၼ်ယွမ်းႁပ်ႉဝႃႈ ႁဵတ်းၽိတ်းယူႇၼႆၼႆႉၵေႃႈ ပဵၼ်ၾိင်ႈၼႂ်းတူင်ဝူင်းၽူႈၵူၼ်းလီၶဝ်ႁဵတ်းသၢင်ႈသေ ပဵၼ်လွင်ႈဢၼ်မီးၵုင်ႇသိၵ်ႈၶႃႇ လွင်ႈၼိုင်ႈယူႇဝႃႈၼႆ။
တႃႇတေၸတ်းႁဵတ်းမၵ်းမၼ်ႈပၼ် ဝၼ်းယွမ်းၼွမ်းတေႃႇၸၢဝ်းၶိူဝ်း National Apology Day ၼၼ်ႉ ၸုမ်းတူင်ႉၼိုင် သုၼ်ႇလႆႈသုၼ်ႇပဵၼ်ၵူၼ်းၶဝ် လႆႈႁႃၵဵပ်းလၢႆးမိုဝ်း သဵင်ၵၢင်ၸႂ်ၵူၼ်းမိူင်း ၸိူဝ်းႁၼ်လီၵမ်ႉထႅင်ႈလွင်ႈၼႆႉသေ တေႃႇထိုင် 19 August 2021 ၼႆႉ လႆႈလၢႆးမိုဝ်းၵူၼ်းမိူင်းဝႆႉယဝ်ႉ 1,200 ပၢႆဝႃႈၼႆ။
ၸုမ်းတူင်ႉၼိုင်သုၼ်ႇလႆႈသုၼ်ႇပဵၼ်ၵူၼ်းၵေႃႈ လၢတ်ႈပႃးထႅင်ႈဝႃႈ ဝၼ်းယွမ်းၼွမ်းတေႃႇၸၢဝ်းၶိူဝ်း ၼႆႉ ဢမ်ႇၸႂ်ႈတႃႇ ရူဝ်ႇႁိၼ်ႇၵျႃႇၶိူဝ်းလဵဝ်သေ လႆႈယိူင်းဢၢၼ်း ႁႂ်ႈပဵၼ်တႃႇၸၢဝ်းၶိူဝ်းၼႂ်းမိူင်းႁူမ်ႈတုမ် တင်းသဵင်ႈယူႇဝႃႈၼႆ။
ၵဵဝ်ႇလွင်ႈၸႂ်ႉတိုဝ်း ၶေႃႈၵႂၢမ်းဝႃႈ ရူဝ်ႇႁိၼ်ႇၵျႃႇၼႆႉသေ ၶွင်ႇသီႇသိုၵ်းမၢၼ်ႈယိုတ်းဢၢမ်းၼၢတ်ႈဝၢၼ်ႈမိူင်းၼႆႉ ဢမ်ႇယွမ်းႁပ်ႉလႄႈ ပၢၼ်လူင်ပွင်ၸိုင်ႈၵဝ်ႇ ပႃႇတီႇၼူၵ်ႉယုင်း (NLD) ၼၼ်ႉၵေႃႈ ဢမ်ႇလႆႈၸႂ်ႉတိုဝ်းမႃးပဵၼ် တၢင်းၵၢၼ် ဝႃႈၼႆ။
ယူႇတီႈ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ NUG တႄႉ မိူဝ်ႈဝၼ်းထီႉ 5 June 2021 ၼၼ်ႉ လႆႈဢွၵ်ႇလိၵ်ႈပိုၼ်ၽၢဝ်ႇ လၢတ်ႈၵႂႃႇဝႃႈ မၵ်းမၼ်ႈ ၶိူဝ်းၵူၼ်းရူဝ်ႇႁိၼ်ႇၵျႃႇ လႄႈ ယိူင်းဢၢၼ်း လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ NUG ၵေႃႈ ဢမ်ႇၸႂ်ႈတႃႇတေတဵၵ်းတဵင် ၵူၼ်းတၢင်ႇၶိူဝ်း ဢၼ်ယူႇၼႂ်းမိူင်းရၶႅင်ႇၼၼ်ႉလႄႈ မီးမူႇပိူင်ဝႆႉဝႃႈ ၸၢဝ်းၶိူဝ်းဢၼ်ယူႇၼႂ်းမိူင်းႁူမ်ႈတုမ်တင်းသဵင်ႈ တေလႆႈမီးသုၼ်ႇလႆႈၽဵင်ႇပဵင်းၵၼ် ဝႃႈၼႆ။
တႆးလွတ်ႈလႅဝ်း
ၽွင်းမိူင်းႁူမ်ႈတုမ် ႁူပ်ႉၽေးၸိူဝ်ႉမႅင်းတၢင်းပဵၼ် COVID-19 ၽႄႈလၢမ်းသေ မီးလွင်ႈယၢပ်ႇၽိုတ်ႇ တၢင်းၵၢၼ်မိူင်းယူႇၼႆႉ ယူႇတီႈဢမေႇရိၵၢၼ်ႇ လႄႈ ႁူမ်ႈတုမ်ယူးရူပ်ႇၵေႃႈ လႆႈဢွၵ်ႇလိၵ်ႈတုၵ်းယွၼ်းလၢတ်ႈဝႃႈ ႁႂ်ႈလႆႈၸွႆႈၵႅတ်ႇၶႄပၼ်ပႃး ၵူၼ်းၸိူဝ်းႁဵတ်းၵၢၼ်ၸွႆႈထႅမ် ၵူၼ်းတူၵ်းတၢင်းယၢပ်ႇၽိုတ်ႇယူႇၼၼ်ႉဝႃႈၼႆ။
ဝၼ်းထီႉ 19 August 2021 (လိူၼ်ၵဝ်ႈမႂ်ႇ 12 ၶမ်ႈ ပီႊတႆး 2115 ၼီႈ) ဝၼ်းၽတ်းၼႆႉ တူၵ်းမႅၼ်ႈဝၼ်း ၵူၼ်းၼင်ၵၼ် ႁၼ်ထိုင်ၵၼ်  (World Humanitarian Day) ၼႆသေ ယူႇတီႈလုမ်းၽွင်းတၢင်ဢမေႇရိၵၢၼ်ႇ လႆႈဢွၵ်ႇလိၵ်ႈပိုၼ်ၽၢဝ်ႇလၢတ်ႈဝႃႈ မၵ်းမၼ်ႈ လႄႈ ယုၵ်ႉယွင်ႈဢဝ်ၵုင်မုၼ် ၽူႈၸိူဝ်းဢၼ်ယူႇၼႂ်းမိူင်းႁူမ်ႈတုမ် ႁူမ်ႈပႃး တူဝ်ႈလုမ်ႈၾႃႉသေ ႁဵတ်းၵၢၼ်ၸွႆႈထႅမ် ၵူၼ်းတူၵ်းတၢင်းယၢပ်ႇၽိုတ်ႇၼၼ်ႉယူႇဝႃႈၼႆ။
လုမ်းၽွင်းတၢင်ဢမေႇရိၵၢၼ်ႇ ယင်းလၢတ်ႈပႃးဝႃႈ ၵူၼ်းၸိူဝ်းႁဵတ်းၵၢၼ် ၸွႆႈထႅမ်ၵူၼ်းတူၵ်းတၢင်းယၢပ်ႇ ၽိုတ်ႇၼႆႉ ၵၢၼ်ငၢၼ်းၶဝ်ပဵၼ်ၵၢၼ်ဢၼ်ၵႅတ်ႇၶႄႁႄႉၵင်ႈပၼ် သၢႆၸႂ်ၵူၼ်း လႄႈ ပဵၼ်ၵၢၼ် တူင်ႉၼိုင်ႈႁဵတ်းသၢင်ႈပၼ် ၵူၼ်းတူၵ်းတၢင်းယၢပ်ႇၽိုတ်ႇၶဝ် ၼင်ႇႁိုဝ်ပေႃးတေလူတ်းယွမ်းလႆႈလွင်ႈယၢပ်ႇ ၽိုတ်ႇသေ တေလႆႈဝႃႈ ၵၢၼ်ငၢၼ်းၶဝ်ၼႆႉ ပဵၼ်ၵၢၼ်ဢၼ်မီးၵုင်ႇမုၼ်ၵႃႈၶၼ်ယႂ်ႇသုင်ႇယူႇလႄႈ ၼင်ႇႁိုဝ် ၶဝ်ပေႃးတေသိုပ်ႇႁဵတ်းၵၢၼ်ငၢၼ်းၶဝ်လႆႈလီလႄႈ လွတ်ႈၽေးလီၼၼ်ႉၵေႃႈ ပဵၼ်လွင်ႈဢၼ်လွင်ႈယႂ်ႇတေႉတေႉယူႇဝႃႈၼႆ။
ၽၢႆႇတၢင်းႁူမ်ႈတုမ်ယူးရူပ်ႇ EU ၵေႃႈ ဢွၵ်ႇလိၵ်ႈပိုၼ်ၽၢဝ်ႇလၢတ်ႈဝႃႈ ယွၼ်ႉတၢင်းပဵၼ်ၵႃႇလ COVID-19 ႁူမ်ႈပႃး ပၼ်ႁႃၵပ်ႉၵိၼ်းတၢင်းၵၢၼ်မိူင်း ဢၼ်လႆႈပဵၼ်မႃး ဝၢႆးသိုၵ်းမၢၼ်ႈယိုတ်းဢၢမ်းၼၢတ်ႈၼႆႉသေ ၵူၼ်းႁဵတ်းၵၢၼ် ၸွႆႈထႅမ်ၵူၼ်း ဢၼ်မီးၼႂ်းမိူင်းႁူမ်ႈတုမ်ၼႆႉ ယိုင်ၶႅၼ်းလႆႈႁူပ်ႉထူပ်းလွင်ႈယၢပ်ႇၽိုတ်ႇ တင်းၼမ် ၼႂ်းၵၢၼ်ၵူၼ်းၼင်ႇၵၼ်ၸွႆႈထႅမ်တူၺ်းထိုင်ၵၼ်ၼၼ်ႉဝႆႉယူႇဝႃႈၼႆ။
မိူင်းႁူမ်ႈတုမ်ၼႆႉ ၽူႈႁၢပ်ႇထၢမ်းၵၢၼ်ၽၢႆႇပၢႆးယူႇလီ လႄႈ ၽူႈၸိူဝ်းႁဵတ်းၵၢၼ်ၸွႆႈထႅမ်ၵူၼ်းၸိူဝ်းၼႆႉၵေႃႈ ယွၼ်ႉၶဝ်ႈပႃးၸွမ်း ၼႂ်းလွင်ႈဢၼ်သၢၼ်ၶတ်း လွင်ႈသိုၵ်းမၢၼ်ႈယိုတ်းဢၢမ်းၼၢတ်ႈသေ ထုၵ်ႇတီႉၺွပ်း လႄႈ ႁူပ်ႉတၢင်းယၢပ်ႇၽိုတ်ႇဝႆႉယူႇလႄႈ ယူႇတီႈ ႁူမ်ႈတုမ်ယူးရူပ်ႇၵေႃႈ  လႆႈပၼ်ၾၢင်ႉလၢတ်ႈပႃးဝႃႈ ယႃႇႁႂ်ႈလႆႈဢဝ် ၵူၼ်းၸွႆႈထႅမ်ၵူၼ်းဢၼ်မီးၵႃႈၶၼ်ၶဝ်ၼႆႉ ပဵၼ်ပဝ်ႉမၢႆသေႁဵတ်းႁၢႆႉ ဝႃႈၼႆ။
တႆးလွတ်ႈလႅဝ်း
ၵႂၢမ်းၵူၼ်းမိူဝ်ႈၵွၼ်ႇလၢတ်ႈဝႆႉဝႃႈ  “ပေႃးလီႁႂ်ႈယိူင်ႈ” ၼႆလႄႈ ပေႃးမၼ်းလီယူႇၼႆ ႁဝ်းလူဝ်ႇမေႃၵဵပ်းဢဝ်မႃးႁဵတ်းတွၼ်ႈသွၼ် တႃႇပူၵ်းပွင်ၽဝၸဝ်ႈၵဝ်ႇ။
 မိူၼ်ၼင်ႇ “ၽႅၼ်ႇယွၵ်း” ပႅၵ်ႉသမ်ႉဝႃႈ မၼ်းပဵၼ်ၽႅၼ်ႇယွၵ်း ပိူၼ်ႈဢဝ်ၵႂႃႇၸဵတ်ႉဢၼ်ဝူၺ်ႇႁင်ႈၼႆသေတႃႉ ၵူၺ်းၵႃႈ မၼ်းမီးလွင်ႈလီလႄႈၼမ်ႉၵတ်ႉႁင်းမၼ်းၼင်ႇၵဝ်ႇလႄႈ သင်မေႃယိူင်ႈၸိုင် ၵူၼ်းႁဝ်းတေလႆႈ တွၼ်ႈသွၼ်တီႈမၼ်းတင်းၼမ်။
တွၼ်ႈသွၼ်လီ ဢၼ်ၵူၼ်းႁဝ်းလူဝ်ႇမေႃယိူင်ႈဢဝ်တီႈ “ၽႅၼ်ႇယွၵ်း”
 “ၽႅၼ်ႇယွၵ်း” ယွမ်းဝူၺ်ႇႁင်ႈ တႃႇႁႂ်ႈတၢင်ႇပိူင်မူတ်းသႂ်ႇ။
ပဵၼ်လွင်ႈဢၼ်ၸဝ်ႈၵဝ်ႇၶၢမ်ႇတုၵ်ႉၶၢမ်ႇယၢပ်ႇ တႃႇႁႂ်ႈၵူၼ်းတၢင်ႇၵေႃႉလႆႈသိူဝ်း။
 တူဝ်ယၢင်ႇ ၵေႃႈ မိူၼ်ၼင်ႇ ပေႃႈမႄႈ ၶၢမ်ႇႁဵတ်းၵၢၼ်တုၵ်ႉၵၢၼ်ယၢပ်ႇ တႃႇလုၵ်ႈလၢင်း ပေႃးတေလႆႈယူႇသႃႇလူမ်ၸႂ်သေ ႁူမ်ၸူမ်းၸွမ်း ဢၼ်လုၵ်ႈလၢင်းလႆႈလီလႆႈပဵၼ် ယူႇတႃႇသေႇၼၼ်ႉယဝ်ႉ။
 “ၽႅၼ်ႇယွၵ်း” မေႃၸုပ်ႇဝႆႉဢၼ်ဝူၺ်ႇႁင်ႈ လႄႈ ၽႅတ်းဢွၵ်ႇပႅတ်ႈမဵဝ်းဝူၺ်ႇႁင်ႈ ဢၼ်ၸပ်းဝႆႉ တီႈတူဝ်ၸဝ်ႈၵဝ်ႇ လႆႈတႃႇသေႇ။
မိူဝ်ႈဢၼ်ႁူႉဝႃႈ တၢင်းႁဵတ်းၸဝ်ႈၵဝ်ႇ ႁဵတ်းၽိတ်းၵႂႃႇယဝ်ႉၼၼ်ႉ လူဝ်ႇၼႅတ်ႈမူၼ်ႉမႄး ႁႂ်ႈလီမႃး ဢမ်ႇၸႂ်ႈဝႃႈ ၽိတ်းယဝ်ႉဢမ်ႇမူၼ်ႉမႄး ဢမ်လပ်ႉဝႆႉတၢင်းၽိတ်းသေ ႁဵတ်းၵႅင်ႈဝႃႈ တူဝ်ၵဝ်ႇမူတ်းသႂ် သိုဝ်ႈယူဝ်းလီယူႇၼႆ။
 “ၽႅၼ်ႇယွၵ်း” ပိူၼ်ႈႁၼ်ဝႃႈ ဝူၺ်ႇႁင်ႈ၊ တီႈတႄႉ ပဵၼ်ၽႅၼ်ႇဢၼ်မူတ်းသႂ်သုတ်း။
ၵူၼ်းႁဝ်းၼႆႉ လူဝ်ႇၽိူမ်ႉၼမ်ႉၵတ်ႉတူဝ်ၵဝ်ႇ၊  မူၼ်ႉမႄးတူဝ်၊ ႁဵၼ်းႁူႉၶိုတ်းတၼ်းလုမ်ႈၾႃႉ  ႁႂ်ႈၽဝၶိုၼ်ႈယႂ်ႇမႃးလိူဝ်ၵဝ်ႇယူႇတႃႇသေႇလႄႈ လူဝ်ႇမေႃႁူႉၵႃႇလတေႇသ လွင်ႈလႂ်လီႁဵတ်း ဢမ်ႇလီႁဵတ်း၊ မဵဝ်းလႂ်လီလၢတ်ႈဢမ်ႇလီလၢတ်ႈ၊ တီႈလႂ်လီၵႂႃႇဢမ်ႇလီၵႂႃႇ လႄႈ လူဝ်ႇမေႃႁူႉ လွင်ႈဝႆႉဝၢင်းတူဝ်လီ ယႃႇထၢင်ႇယႂ်ႇတူဝ်၊ ယႃႇသမ်ႇမႅၼ်း ထိုင်တီႈပိူၼ်ႈလီၸၢၼ်ႈၸင်း။
 ၸဝ်ႈၵဝ်ႇလုၵ်ႉလႂ်မႃး ပၢႆးပၺ်ႇၺႃႇသုင်/တႅမ်ႇ ၵႃႈႁိုဝ်ၵေႃႈယဝ်ႉ ႁူႉမေႃလွင်ႈသင်ၵေႃႈယႃႇ ဢမ်ႇဢဝ်ထူၵ်းဢွၵ်ႇၵျွႃးသမ်ႇမႅၼ်တေႃႇပိူၼ်ႈၵူႈပိူင်ၼၼ်ႉ ၸင်ႇတေပဵၼ် ၵူၼ်းမီးၵႃႈၶၼ် လႄႈ ဢဝ်တူဝ်ၵဝ်ႇလွတ်ႈလႆႈၸွမ်းၼင်ႇငဝ်းလၢႆးပေႃႇပဵၼ်မႃး။
 “ၽႅၼ်ႇယွၵ်း” လႆႈၸဵတ်ႉထူသင်ၵေႃႈ မၼ်းဢမ်ႇတွၼ်ႉပွင်ႉၶၢင်း။
ၵူၼ်းၵေႃႉၶႂ်ႈၶိုၼ်ႈယႂ်ႇၼႆႉ ၵၢၼ်ဢၼ်ၸဝ်ႈၵဝ်ႇလႆႈႁပ်ႉပုၼ်ႈၽွၼ်းၼၼ်ႉ ၼၵ်းမဝ်ၵႃႈႁိုဝ် တုၵ်ႉယၢပ်ႇတၢၼ်ႇလႂ်ၵေႃႈယဝ်ႉ၊ ပဵၼ်ၵၢၼ်သင်ၵေႃႈယႃႇ (ပေႃးဢမ်ႇၽိတ်းသိၼ် ဢမ်ႇၽိတ်းပိူင်) လူဝ်ႇၶတ်းၸႂ်ႁဵတ်း ၼင်ႇၵႃႈၼမ်ႉၵတ်ႉၸဝ်ႈၵဝ်ႇမီး ယႃႇသဵတ်ႈၵၢၼ် ယႃႇၶၢင်းပွင်ႉ ယွၼ်ႉဝႃႈ လႆႈႁဵတ်းၵၢၼ်ယၢပ်ႇၼႆႉ ယင်းလီလိူဝ်သေ  ဢၼ်ဢမ်ႇမီးၵၢၼ်၊  ၵူၼ်းဢမ်ႇမီးၵၢၼ်ၼႆႉ ပိူၼ်ႈထၢင်ႇလဵၵ်ႉ၊ ဢမ်ႇမီးၵႃႈၶၼ်၊ ၽဝၵေႃႈ ဢမ်ႇၶိုၼ်ႈယႂ်ႇလႆႈ။
 “ၽႅၼ်ႇယွၵ်း” ပဵၼ်ၽႅၼ်ႇဢမ်ႇမီးၵႃႈၶၼ်သေတႃႉ ၵူၺ်းမၼ်း ပဵၼ်ၽႅၼ်ဢၼ်ၵုင်ႇမုၼ်ယႂ်ႇ ။
ပႅၵ်ႉသမ်ႉဝႃႈ တူဝ်ၸဝ်ႈၵဝ်ႇလုၵ်ႉတီႈၽဝၵွတ်းၽၢၼ် ပဵၼ်ၵူၼ်းႁၢင်ႈၸႃႉ ပဵၼ်ၵူၼ်းဢၼ် ဢမ်ႇၵတ်ႉၶႅၼ်ႇသင်သေတႃႉ လူဝ်ႇမီးတၢင်းၶတ်းၸႂ် ႁႂ်ႈၼမ်ႉၵတ်ႉၸဝ်ႈၵဝ်ႇၼမ်မႃးလိူဝ်ၵဝ်ႇ၊ ထူပ်းပၼ်ႁႃသင်ၵေႃႈ ႁႂ်ႈႁႃသဵၼ်ႈတၢင်းၵႄႈလိတ်ႈႁင်းၵူၺ်း ယႃႇပေမုင်ႈမွင်ႈပႂ်ႉ တၢင်းၸွႆႈထႅမ်တီႈပိူၼ်ႈ၊ ယႃႇၵုမ်ႇၸႂ်လဵၵ်ႉၸႂ်ၼွႆႉၸွမ်း ၽဝၸဝ်ႈၵဝ်သေ ဢမ်ႇႁဵတ်းသင်။
 ႁူပ်ႉၺႃးတၢင်းယၢပ်ႇၽိုတ်ႇတၢၼ်ႇလႂ်ၵေႃႈယဝ်ႉ ႁႂ်ႈမေႃသၢင်ႈႁႅင်းၸႂ်တႃႇတေႃႇသူႈၵႂႃႇ ဝၼ်းၼႃႈ။
 “ၽႅၼ်ႇယွၵ်း” ယွမ်းႁဵတ်းၵၢၼ် ၸဵတ်ႉတီႈဢၼ်ဝူၺ်ႇႁင်ႈလိူဝ်ပိူၼ်ႈ။
ႁပ်ႉႁဵတ်းၵၢၼ်လႆႈၵူႈလွင်ႈ ပႅၵ်ႉသမ်ႉဝႃႈ ၵၢၼ်ဢၼ်ၸဝ်ႈၵဝ်ႇလႆႈမႃးၼၼ်ႉ ၵူၼ်းတင်းၼမ် ႁၼ်ဝႃႈ ပဵၼ်ၵၢၼ်ၸၼ်ႉတႅမ်ႇ လီႁင်ႈ၊ ဢမ်ႇၶႂ်ႈႁဵတ်းသေတႃႉၵေႃႈ ၸဝ်ႈၵဝ်ႇလူဝ်ႇမေႃႁူႉဝႃႈ ၸဝ်ႈၵဝ်ႇယႃႇထၢင်ႇလဵၵ်ႉၸွမ်း ယွၼ်ႉဝႃႈ ၵၢၼ်ၵူႈဢၼ် မၼ်းမီးၵႃႈၶၼ်ႁင်းမၼ်း ၵူၼ်းၵေႃႉဢၼ် မီးၵၢၼ်ႁဵတ်းၼၼ်ႉ ပဵၼ်ၵူၼ်းၵၢမ်ႇလီသုတ်းယဝ်ႉ။
 မီးတိုဝ်ႉတၢင်းမႃးၸိုင် ၸဝ်ႈၵဝ်ႇလူဝ်ႇၸႂ်ႉတၢင်းႁူႉတၢင်းမေႃ ၼင်ႇဢၼ်ၸဝ်ႈၵဝ်ႇမီးဝႆႉၼၼ်ႉ  ႁဵတ်းၵၢၼ်ၵႂႃႇ ၼင်ႇမီးတၢင်းသိူဝ်း။
 “ၽႅၼ်ႇၸဵတ်ႉယွၵ်း” ႁၢၼ်ႉၸႂ်ၸွမ်း ဢၼ်လႆႈယူႇၽၢႆႇလင် လွင်ႈမူတ်းသႂ်။
ယွၼ်ႉၸဝ်ႈၵဝ်ႇသေ ပိူၼ်ႈလႆႈလီလႆႈပဵၼ် ၶိုၼ်ႈယႂ်ႇမႂ်ႇသုင်မႃး ဢွင်ႇမၢၼ်မႃးၼၼ်ႉ လူဝ်ႇမေႃႁၢၼ်ႉၸႂ်ၸွမ်း ယႃႇၶီႈၵႄႉႁႄႈတႃပိူၼ်ႈ။
 မီးတၢင်းသိူဝ်းၸွမ်း ဢၼ်လႆႈၵမ်ႉၸွႆႈပၼ် ၵူၼ်းတၢင်ႇၵေႃႉ ပေႃးဢွင်ႇမၢၼ်ၵႂႃႇ။
 ၵူၺ်းၵႃႈ ၵူၼ်းၵမ်ႈၼမ် လႆႈလီလႆႈပဵၼ်ယဝ်ႉ သမ်ႉလိုမ်းၵူၼ်းဢၼ်ၵမ်ႉထႅမ်ယူႇတၢင်းလင်ၵေႃႈမီး။
“ၽႅၼ်ႇယွၵ်း” ထုၵ်ႇၼူတ်ႈ သၵ်ႉ လွႆး ထူ ၵႃႈႁိုဝ်ၵေႃႈဢမ်ႇမၢင်ၵႂႃႇ။
ပေႃးၶႂ်ႈၶိုၼ်ႈယႂ်ႇ ဢမ်ႇဝႃႈၼႂ်းၼႃႈႁိူၼ်း တၢင်းႁၵ်ႉ ၼႃႈၵၢၼ် ၼႆလူဝ်ႇလႆႈမီးလွင်ႈယိူၼ်ႉၵၼ်ႈ ပၼ်ႁႃသင်ၶဝ်ႈမႃးသေၵေႃႈယႃႇ ယႃႇယွမ်းသုမ်းပၼ် ဢမ်ႇယွမ်းၵၢၼ်ႉပၼ် ပၼ်ႁႃဢၼ်လႆႈထူပ်း၊  မီးၸႂ်မၼ်ႈၵႅၼ်ႇ ဢမ်ႇႁိူင်ႈၵိူင်းပၼ် လွင်ႈသေႃႇသူၼ်းၸၼ်ၸႂ် ဢိၵ်ႇတင်း ၸႂ်ဢမ်ႇပိူင်ႈငၢႆႈ။
“ၽႅၼ်ႇယွၵ်း” ပိူၼ်ႈထၢင်ႇလဵၵ်ႉဝႃႈ ပဵၼ်ၽႅၼ်ႇယွၵ်း ၵူၺ်းၵႃႈ မၼ်းဢမ်ႇတွၼ်ႉဝႆႉတူဝ်ဝူၺ်ႇ ႁင်ႈ။
လူဝ်ႇၶၢမ်ႈပူၼ်ႉလႆႈ လွင်ႈၵိတ်ႇၶႂၢင်၊ ၵႂၢမ်းထၢင်ႇလဵၵ်ႉ၊ လွင်ႈဢၼ် ပိူၼ်ႈဢမ်ႇယွမ်းႁပ်ႉ ၼမ်ႉၵတ်ႉၸဝ်ႈၵဝ်ႇၼၼ်ႉႁႂ်ႈလႆႈ၊ ဢိၵ်ႇတင်း  ႁူႉတူဝ်ယူႇတႃႇသေႇဝႃႈ ၸဝ်ႈၵဝ်ႇႁဵတ်းသင် ယူႇ ဢၼ်ပိူၼ်ႈႁၼ်ဝႃႈ ဢမ်ႇမီးၵႃႈၶၼ်ၼၼ်ႉ ၸဝ်ႈၵဝ်ႇလူဝ်ႇသွၵ်ႈႁႃႁႂ်ႈႁၼ်ၵႃႈၶၼ်မၼ်း၊ ၼင်ႇႁိုဝ်တေဢမ်ႇတႅပ်းတတ်းၽိတ်း လႄႈ ဢမ်ႇႁႂ်ႈပၼ်ႁႃလၢမ်းၽႄႈယႂ်ႇၵႂၢင်ႈမႃးၼၼ်ႉ မီးပၼ်ႁႃသင်ၶဝ်ႈမႃးၼႂ်းၽဝၵေႃႈယဝ်ႉ ယႃႇထွမ်ႇၽၢႆႇလဵဝ်၊  ယႃႇတူၺ်းၽၢႆႇလဵဝ် လူဝ်ႇတူၺ်းတင်းသွင်ၽၢႆႇ ထွမ်ႇတင်းသွင်ၽၢႆႇယဝ်ႉ တင်ႇတႅပ်းတတ်း  ယႃႇႁႂ်ႈပဵၼ် ၵူၼ်းဢၼ်မီးပၺ်ႇၺႃႇတၢင်းမေႃ ၵူၺ်းဢမ်ႇမီးတၢင်းႁူႉ၊ ယႃႇႁႂ်ႈပဵၼ် ၵူၼ်းဢၼ်ဢမ်ႇႁူႉ ၸၵ်းပုၼ်ႈၽွၼ်း တေႃႈၼင်ႇၽႅၼ်ႇယွၵ်း  ယင်းမီးၵႃႈၶၼ် ယွၼ်ႉမၼ်းႁူႉၸၵ်းပုၼ်ႈၽွၼ်းမၼ်း ၼၼ်ႉယဝ်ႉ။
ၵူႈၸိူဝ်ႉၵူႈပိူင် မီးၵႃႈၶၼ်ႁင်းၽႂ်မၼ်း မီးလွင်ႈလီၵိုၵ်းတူဝ်ၽႂ်မၼ်း မိူၼ်ၼင်ႇ “ၽႅၼ်ႇယွၵ်း” ပဵၼ်ၽႅၼ်ႇဢၼ်ပိူၼ်ႈဢမ်ႇႁၼ်ၵႃႈၶၼ်၊ ထၢင်ႇလဵၵ်ႉ၊ လီႁင်ႈမၼ်းသေတႃႉ ဢမ်ႇမီးမၼ်းၵေႃႈ ဢမ်ႇပဵၼ် ယွၼ်ႉမၼ်းမီးၵႃႈၶၼ် မီးလွင်ႈလီၵိုၵ်းတူဝ်မၼ်း ၵူၼ်းႁဝ်းၵေႃႈတေႃႈၼင်ႇၼၼ် ဢမ်ႇမီးၽႂ်ဢၼ်ၵိူတ်ႇဢွၵ်ႇတွင်ႉမႄႈမႃးယဝ်ႉ ၵတ်ႉၶႅၼ်ႇၵမ်းလဵဝ်၊ ဢမ်ႇမီးၽႂ်ႁဵတ်းလႆႈၵူႈလွင်ႈၵူႈပိူင်၊ မီးတီႈၵတ်ႉၶႅၼ်ႇၵေႃႈ တိုၼ်းမီးတီႈယူပ်ႈယွမ်း၊ မီးတီႈယူပ်ႈယွမ်းၵေႃႈ တိုၼ်းမီးတီႈၸႂ်ႉၵၢၼ် သွၼ်ႇႁႂ်ႈၸႂ်ႉၵၢၼ်မႅၼ်ႈတီႈမၼ်း။
 ၸဝ်ႈၵဝ်ႇၵေႃႈ လူဝ်ႇႁူႉဝႃႈ မီးလွၵ်းဢူၼ်ႈလွၵ်းၶႅင်တီႈလႂ် ႁူႉယဝ်ႉ လူဝ်ႇဢဝ်မႃး မူၼ်ႉမႄး ၵႄႈၶၢႆ ၼင်ႇႁိုဝ် တေပဵၼ်ၵူၼ်းမီးၵႃႈၶၼ်လႄႈ ပဵၼ်ၵူၼ်းဢၼ်ၽဝၶိုၼ်ႈယႂ်ႇ။
တႆးလွတ်ႈလႅဝ်း
ပိၼ်ႇတႅမ်ႈ − ယိင်းၸၢမ်သႅင်
ဢၢင်ႈဢိင်မႃးတီႈ
ၸိူဝ်ႉမႅင်း COVID-19 ဢၼ်လႅၵ်ႈလၢႆႈပဵၼ်ၸိူဝ်ႉၽၼ်းတေႇလ်တႃႇသေ ၶႃႈသၢႆၸႂ်ၵူၼ်းၸွတ်ႈတူဝ်ႈ လုမ်ႈၾႃႉယူႇၼႆႉၵူၺ်း ပေႃးယၢပ်ႇၶၢၼ်ၸႂ်ၼႃႇယဝ်ႉ၊ သီလင်ႇၵႃႇသမ်ႉ ၶိုၼ်းထူပ်းႁၼ်ၸိူဝ်ႉၽၼ်း တေႇလ်တႃႇ လႅၵ်ႈလၢႆႈၸိူဝ်ႉၽၼ်းမႂ်ႇ ဢၼ်ႁၢႆႉႁႅင်းလိူဝ်ၵဝ်ႇထႅင်ႈ။
မိူဝ်ႈၼႆႉ ဝၼ်းထီႉ 20 August 2021 (လိူၼ်ၵဝ်ႈမႂ်ႇ 13 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ XINHUA ဢွၵ်ႇၼႄဝႆႉဝႃႈ ၽူႈလူင်ႉလႅၼ်ႇၽၢႆႇပၢႆးယူႇလီ မိူင်းသီလင်ႇၵႃႇ ၵူတ်ႇထတ်းႁၼ် ၸိူဝ်ႉမႅင်း Coronavirus ၸိူဝ်ႉၽၼ်းတေႇလ်တႃႇ ၶိုၼ်းလႅၵ်ႈလၢႆႈၸိူဝ်ႉၽၼ်းမႂ်ႇထႅင်ႈ 3 ၸိူဝ်ႉၽၼ်း ဢၼ်ၽႄႈလၢမ်းႁၢႆႉႁႅင်းလိူဝ်သေ ၸိူဝ်ႉမႅင်းဢၼ်ၽႄႈလၢမ်းယူႇယၢမ်းလဵဝ်ၼႆႉ လႄႈ ၵမ်ႈၼမ်ၵူတ်ႇထူပ်းႁၼ် တီႈၼႂ်းဝဵင်းလူင်း ၵူဝ်ႇလမ်ႇပူဝ်ႇ (Colombo) မိူင်းသီလင်ႇၵႃႇ ၼႆယဝ်ႉ။
ၽွင်းလူင် ၽၢႆႇဢိတ်ႇဢွၵ်ႇလႄႈၵုမ်းထိင်းလွင်ႈၸႂ်ႉတိုဝ်းယႃႈယႃ မိူင်းသီလင်ႇၵႃႇ လၢတ်ႈတီႈၼႂ်း ပၢင်ၵုမ်သၽႃး မိူဝ်ႈၼႂ်းဝူင်ႈပူၼ်ႉမႃးၼႆႉဝႃႈ ၽၢႆႇပၢႆးယူႇလီ ၵူတ်ႇထတ်းထူပ်းႁၼ် ၸိူဝ်ႉမႅင်းၸိူဝ်ႉၽၼ်း တေႇလ်ႇတႃႇ လႅၵ်ႈလၢႆႈၸိူဝ်ႉၽၼ်းထႅင်ႈ 3 ၸိူဝ်ႉၽၼ်း လၢမ်းၶၢတ်ႈဝႆႉဝႃႈ တေပဵၼ်ၸိူဝ်ႉမႅင်း ဢၼ်တေသိုပ်ႇၽႄႈလၢမ်းႁၢဝ်ႈႁႅင်း ၼႂ်းမိူင်းသီလင်ႇၵႃႇ ၶၢဝ်းတၢင်းၼႃႈၼႆႉ ၼႆယဝ်ႉ။
Photo Credit: Xinhua
ၸိူဝ်ႉမႅင်းတၢင်းပဵၼ် ၸိူဝ်ႉၽၼ်းမႂ်ႇ ဢၼ်ၵူတ်ႇထူပ်းႁၼ်ထႅင်ႈ 3 ၸိူဝ်ႉၽၼ်းၼႆႉ တိုၵ်ႉၵူတ်ႇထတ်း ထူပ်းႁၼ်ၼႂ်းၶၢဝ်းတၢင်း 10 ဝၼ်း ပူၼ်ႉမႃးၼႆႉၵူၺ်းသေ မိူဝ်ႈလဵဝ်တိုၵ်ႉယူႇၼႂ်းၶၵ်ႉတွၼ်ႈ လဵပ်ႈႁဵၼ်းတူၺ်း ၽွၼ်းယွၼ်ႈဢၼ်လုၵ်ႉမႃးတီႈ ၸိူဝ်ႉမႅင်းၸိူဝ်ႉၽၼ်းမႂ်ႇၼႆယူႇ ၼႆယဝ်ႉ။
တေႃႇထိုင်ယၢမ်းလဵဝ် ၵူၼ်းတိတ်းၸပ်းၸိူဝ်ႉမႅင်း COVID-19 တီႈၼႂ်းမိူင်းသီလင်ႇၵႃႇ တင်းမူတ်းမီး 373,165 ၵေႃႉ၊ ၵူၼ်းလူႉသဵင်ႈတၢႆ တင်းမူတ်းမီး 6,790 ၵေႃႉ လႄႈ ၵူၼ်းယူတ်းယႃၶႅၼ်းၶိုၼ်းမီး 318,714 ၵေႃႉ ၼႆယဝ်ႉ။
ၸွမ်းၼင်ႇ ၸုမ်းပၢႆးယူႇလီလုမ်ႈၾႃႉ WHO ပၵ်းတႃပႂ်ႉတူၺ်း လွင်ႈၽႄႈလၢမ်းၸိူဝ်ႉမႅင်း COVID-19 ၸွတ်ႇတူဝ်ႈလုမ်ႈၾႃႉဝႆႉၼၼ်ႉ ဢၼ်ၸိူဝ်ႉမႅင်း ၽႄႈလၢမ်းႁၢႆႉႁႅင်းသုတ်း လႄႈ မီးၵူၼ်းလူႉသဵင်ႈတၢႆၼမ်သုတ်း ၼႂ်းလုမ်ႈၾႃႉ ယၢမ်းၽွင်းတေႃႈလဵဝ် ပဵၼ်တီႈၼႂ်းဢႃႇသီႇယၼ်ႇၼႆႉ ၼႆယဝ်ႉ။
တႆးလွတ်ႈလႅဝ်း
မိူဝ်ႈဝႃးဝၼ်းထီႉ 19 August 2021 (လိူၼ်ၵဝ်ႈမႂ်ႇ 12 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၼၼ်ႉ ၵမ်ႇပေႃးတီးယႃး ဢဝ်တင်းႁိူဝ်းမိၼ်ၶိုၵ်ႉတွၼ်း (3) လမ်းသေ မႃးၸွႆႈထႅမ်ငိုၼ်းတွင်းလႄႈ ၶိူင်ႈၵမ်ႉၵႅမ် ၽၢႆႇပၢႆးယူႇလီ တီႈဝဵင်းၼေႇပျီႇတေႃႇ ၼႆယဝ်ႉ။
ၸွမ်းၼင်ႇၵမ်ႇပေႃးတီးယႃး ပၼ်ၵႂၢမ်းမၼ်ႈဝႆႉၼၼ်ႉ မိူဝ်ႈဝႃးၼႆႉ ယူႇတီႈ မႅမ်ႇ ပုၼ်းႁိူင် Mam Bunheng ၽွင်းလူင် ၽၢႆႇပၢႆးယူႇလီ မိူင်းၵမ်ႇပေႃးတီးယႃး လႆႈၸွႆႈထႅမ်လွႆးဢၢပ်ႈပၼ်ငိုၼ်း 2 သႅၼ်တေႃႇလႃႇဢမေႇရိၵၢၼ်ႇ လႄႈ ၶိူင်ႈၵမ်ႉၵႅမ် ၽၢႆႇပၢႆးယူႇလီ မိူၼ်ၼင်ႇ ၽႃႈတူမ်းသူပ်း 3 လၢၼ်ႉ၊ ၶိူင်ႈၵူတ်ႇထတ်းၸိူဝ်ႉမႅင်း COVID-19 ဢၼ်ပဵၼ်ၶိူင်ႈ Rapid Tests 5 သႅၼ်၊ သိူဝ်းၶူဝ်းႁႄႉၵင်ႈၸိူဝ်ႉမႅင်း PPE 2,000 ၸုမ်ႇ၊ ၶိူင်ႈၸႅတ်ႈလူမ်းမူတ်းသႂ် (Oxygen Concentrator) 100 ၶိူင်ႈ၊ ၶိူင်ႈထတ်းထွင်ႁႂ်ႈလူမ်းမူတ်းသႂ် 20 ၶိူင်ႈ လႄႈ Patient monitor 20 ၶိူင်ႈ ႁူမ်ႈတင်းၶိူင်ႈၵမ်ႉၵႅမ်ၽၢႆႇပၢႆးယူႇလီထႅင်ႈ လၢႆလၢႆမဵဝ်း တီႈၽွင်းလူင်ၽၢႆႇပၢႆးယူႇလီ ၶွင်ႇသီႇသိုၵ်းမၢၼ်ႈ တွၵ်ႇတိူဝ်ႇတႅတ်ႉၶၢႆႇဝိၼ်း ဝႃႈၼႆ။
ၽွင်းလူင် ၽၢႆႇပၢႆးယူႇလီ ၵမ်ႇပေႃးတီးယႃး လၢတ်ႈဝႃႈ − ၼင်ႇႁိုဝ်လွင်ႈၵပ်းသိုပ်ႇမိုတ်ႈၵိုဝ်း သွင်ၸိုင်ႈမိူင်းပေႃးတေမၼ်ႈၵႅၼ်ႇၼႅၼ်ႈၼႃႇၼၼ်ႉ ၸင်ႇလႆႈၸွႆႈထႅမ် ငိုၼ်းတွင်းလႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီပၼ်မိူင်းႁူမ်ႈတုမ်၊ ယွၼ်းသူးပၼ် ႁႂ်ႈၵူၼ်းမိူင်းႁူမ်ႈတုမ် လွတ်ႈၵၢင်းတၢင်းပဵၼ်ၽေးၵၢပ်ႈၵႃႇလ COVID-19 ၼႆႉသေၵမ်းဝႃႈၼႆ။
ၼွၵ်ႈလိူဝ်ၼၼ်ႉ ယူႇတီႈၸွမ်ၽွင်းလူင်ၵမ်ႇပေႃးတီးယႃး ႁုၼ်ႇသဵၼ်ႇၵေႃႈ ၽၢၵ်ႇၶေႃႈၵႂၢမ်း တူင်ႉတၵ်ႉၸူးထိုင် ၸွမ်ၸိၵ်းသိုၵ်းမၢၼ်ႈပႃးယူႇမိူၼ်ၵၼ်ၼႆယဝ်ႉ။
ၼင်ႇႁိုဝ်ၵၢၼ်ၸွႆႈထႅမ်ပွၵ်ႈၼႆႉ တေယဝ်ႉတူဝ်ႈၵႂႃႇလႆႈလီငၢမ်းၼၼ်ႉၵေႃႈ ယူႇတီႈလုမ်းၽွင်းတၢင် မိူင်းၵမ်ႇပေႃးတီးယႃး ဢၼ်မီးတီႈမိူင်းႁူမ်ႈတုမ် လႆႈၶတ်းၸႂ်ၵပ်းသိုပ်ႇပၼ် တင်းသွင်ၸိုင်ႈမိူင်း ၼႆယဝ်ႉ။
ငိုၼ်းတွင်းလႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီ ဢၼ်မိူင်းၵမ်ႇပေႃးတီးယႃး ၸွႆႈထႅမ်မႃးပွၵ်ႈၵမ်းၼႆႉ ႁွင်ႈၵၢၼ်ၽၢႆႇပၢႆးယူႇလီ ၶွင်ႇသီႇသိုၵ်းမၢၼ်ႈ ဢဝ်ပုၼ်ႈၽွၼ်းႁပ်ႉဝႆႉတင်းမူတ်းယူႇယဝ်ႉ။
မိူဝ်ႈပူၼ်ႉမႃးၼႂ်းလိူၼ် November 2020 ၼၼ်ႉၵေႃႈ ၵမ်ႇပေႃးတီးယႃး ယၢမ်ႈၸွႆႈထႅမ် ၽႃႈတူမ်းသူပ်း 2 လၢၼ်ႉ လႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီတင်းၼမ်မိူၼ်ၵၼ်။
တႆးလွတ်ႈလႅဝ်း
ၸုမ်းသိုၵ်း SSPP/SSA တီႉမတ်ႉၵူၼ်းဝၢၼ်ႈၵုၼ်ႁဵဝ်း ဢိူင်ႇၵုၼ်ႁဵဝ်း ထုင်ႉၼမ်ႉပွင်ႈ ၸႄႈဝဵင်းလႃႈသဵဝ်ႈၵႂႃႇ ၵေႃႉၼိုင်ႈသေ ၺၢပ်ႈထၢင်ႇ ပေႃႉထုပ်ႉႁႅမ်ႁၢဝ်ႈႁႅင်း ထိုင်တီႈႁဵတ်းႁႂ်ႈလူႉသဵင်ႈတၢႆ သေဢမ်ႇၵႃး ၶိုင်ဢၢင်ႈၵၼ်ႉၸၼ်လူလၢႆၼၢင်းယိင်း ၵူၼ်းဝၢၼ်ႈၼႃး ဢိူင်ႇၵုၼ်ႁဵဝ်းထႅင်ႈ ၼႆယဝ်ႉ။
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ၸုမ်းသိုၵ်း SSPP/SSA တီႉမတ်ႉ လုင်းထုၼ်း ဢႃႇယု 40 ပီႊ (ၵူၼ်းမဝ်းလဝ်ႈ) ဢၼ်ပဵၼ်ၵူၼ်းဝၢၼ်ႈၵုၼ်ႁဵဝ်း ၵႂႃႇၺၢပ်ႈထၢင်ႇဝႆႉတီႈ ဝၢၼ်ႈၼႃး ဢိူင်ႇၵုၼ်ႁဵဝ်းသေ ပေႃႉႁႅမ်ႁၢဝ်ႈႁႅင်းလႄႈ ထိုင်မႃး ဝၼ်းထီႉ 12 August 2021 ယၢမ်းၵၢင်ၶမ်ႈၼၼ်ႉ လုင်းထုၼ်း လႆႈလူႉသဵင်ႈသၢႆၸႂ်ၵႂႃႇ ၼႆယဝ်ႉ။
လွင်ႈလုင်းထုၼ်း လႆႈလူႉသဵင်ႈၵႂႃႇၼႆႉ ၸုမ်းသိုၵ်း SSPP/SSA လၢတ်ႈဝႃႈ တေပၼ်ငိုၼ်း တႃႇႁႅၼ်းသွမ်းလူႇတၢၼ်းပၼ် လုင်းထုၼ်း တႃႇ 500,000 ပျႃး ဝႃႈၼႆသေတႃႉ SSPP/SSA ပၼ်ငိုၼ်း 100,000 ပျႃးၵူၺ်း ဝႃႈၼႆ။
ပၢင်မႃႇသႃႇ လုင်းထုၼ်း တႄႉၵေႃႈ ၸိူဝ်းပဵၼ်လုၵ်ႈလၢင်းၼၢင်းမေး ပီႈပီႈၼွင်ႉၼွင်ႉ ၵူၼ်းဝၢၼ်ႈၵုၼ်ႁဵဝ်းၶဝ် လႆႈႁႅၼ်းလူႇတၢၼ်းပၼ် မိူဝ်ႈဝႃး ဝၼ်းထီႉ 19 August 2021 ယဝ်ႉတူဝ်ႈလီငၢမ်းယဝ်ႉ ဝႃႈၼႆ။
လုင်းထုၼ်းၼႆႉ ပဵၼ်ၵူၼ်းၸႃႇတိ မိူင်းၵႅတ်ႈ ထုင်ႉမိူင်းယေႃသေ မၼ်းၸၢႆး မႃးတႄႇၼႃႈႁိူၼ်း ၶိုၼ်ႈၶူၺ်တီႈ ဝၢၼ်ႈၵုၼ်ႁဵဝ်း ဢိူင်ႇၵုၼ်ႁဵဝ်း ထုင်ႉၼမ်ႉပွင်ႈ ၸႄႈဝဵင်းလႃႈသဵဝ်ႈ၊ ၽွင်းလုင်းထုၼ်း လူႉသဵင်ႈၵႂႃႇၼႆႉ ၵိုတ်းဝႆႉ မေးၼၢင်း လႄႈ လုၵ်ႈလၢင်းၼိုင်ႈၵေႃႉ ၼႆယဝ်ႉ။
&#8220;ၸုမ်းသိုၵ်း SSPP/SSA တီႈၼိုင်ႈ&#8221;
ၵူၼ်းမိူင်းၼႂ်းပိုၼ်ႉတီႈ  ၵေႃႉၼိုင်ႈ လၢတ်ႈၼႄဝႃႈ လုင်းထုၼ်းၼႆႉ ပဵၼ်ၵူၼ်းၵိၼ်လဝ်ႈ မၵ်ႉလဝ်ႈသေတႃႉ မၼ်းၸၢႆး ဢမ်ႇၽိတ်းလုၵ်ႈ ၽိတ်းမႄး ဢမ်ႇၵႂႃႇၽိတ်းၽႅၵ်ႇၽႂ်၊ ၵူၺ်းၵႃႈ ၸုမ်းသိုၵ်း SSPP/SSA သမ်ႉ တီႉမတ်ႉလုင်းထုၼ်းၵႂႃႇ ၺၢပ်ႈထၢင်ႇသေ ပေႃႉႁႅမ် ထိုင်တီႈႁဵတ်းႁႂ်ႈလူႉသဵင်ႈတၢႆၵႂႃႇ ၸိူင်ႉၼႆႉ ဢမ်ႇထုၵ်ႇလီပဵၼ်သေဢိတ်း၊ သင်ၸိူဝ်ႉဝႃႈ လုင်းထုၼ်း ၵိၼ်လဝ်ႈ မဝ်းလဝ်ႈသေ ၽိတ်းလုၵ်ႈ ၽိတ်းမေး ၽိတ်းၽႅၵ်ႇပိူၼ်ႈၵေႃႈယဝ်ႉ ထုၵ်ႇလီတီႉၺွပ်း သင်ႇသွၼ်မူၼ်ႉမႄးတူဝ်ၸႂ် ဢၵျၢင်ႉတၢင်းယၢမ်ႈပၼ်ၵူၺ်း ဢမ်ႇထုၵ်ႇလီ ဢဝ်ၵၼ်တၢႆ ဝႃႈၼႆ။
မိူဝ်ႈဝၼ်းထီႉ 9 August 2021 ၼၼ်ႉသမ်ႉ ၸုမ်းသိုၵ်း SSPP/SSA ဢၼ်ၵႂႃႇၼွၼ်းထင်တီႈ ဝၢၼ်ႈၼႃး ဢိူင်ႇၵုၼ်ႁဵဝ်း ၼၼ်ႉ ဢၼ်ပဵၼ်ႁူဝ်မူႇ ၸိုဝ်ႈႁွင်ႉ ၶိင်းထွၼ်း SSPP/SSA ၵၢၼ်းၶဝ်ႈၼႂ်းလုၵ်းၼွၼ်း ၸဝ်ႈႁိူၼ်းသေ ၶိုင်ဢၢင်ႈၵၼ်ႉၸၼ် လူႉလၢႆၼၢင်းယိင်းလႄႈ ၼၢင်းယိင်း ၵေႃႉဢၼ်ပဵၼ်ၸဝ်ႈႁိူၼ်း ၼၼ်ႉ သႅၼ်ႇႁွင်ႉပၢဝ်ႇယွၼ်းတၢင်းၸွႆႈသေ ၶိင်းထွၼ်း SSPP/SSA ၸင်ႇၶိုၼ်းလႅၼ်ႈဢွၵ်ႇမႃးၼႂ်း လုၵ်းၼွၼ်းၸဝ်ႈႁိူၼ်း ၼႆယဝ်ႉ။
ၼၢင်းယိင်း ၵေႃႉဢၼ် SSPP/SSA ၶိုင်ဢၢင်ႈၵၼ်ႉၸၼ်လူလၢႆၼွၼ်းၸွမ်းၼႆႉ ပဵၼ်မႄႈမၢႆႈ ၽူဝ်မၼ်းၼၢင်း လူႉသဵင်ႈၵႂႃႇယဝ်ႉ လႄႈ လွင်ႈမၼ်းၼၢင်း ၶိုင်ဢၢင်ႈထုၵ်ႇ သိုၵ်း SSPP/SSA ၵၼ်ႉၸၼ်ၼႆႉၵေႃႉ ၸုမ်းသိုၵ်း SSPP/SSA ၶဝ် တဵင်ၵႂၢမ်းလွၵ်ႇငိူတ်ႈဝႆႉ ဢမ်ႇပၼ်ၵႂႃႇတိူင်ႇလၢတ်ႈတီႈလႂ် ၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈ ယင်းသိုပ်ႇလၢတ်ႈထႅင်ႈဝႃႈ ၸုမ်းသိုၵ်း SSPP/SSA ၶဝ်ၼႆႉ မိူဝ်းၼွၼ်းႁိူၼ်းပိူၼ်ႈသေ သမ်ႉၶိုၼ်း ၶိုင်ဢၢင်ႈၵၼ်ႉၸၼ်လူလၢႆ ၼၢင်းယိင်း ၵေႃႉပဵၼ်ၸဝ်ႈႁိူၼ်းၸိူင်ႉၼႆၼႆႉ ဢမ်ႇထုၵ်ႇလီႁဵတ်းသေဢိတ်း ပဵၼ်သိုၵ်းတႆးသေ ပေႉၵိၼ်လူလၢႆ ၵူၼ်းမိူင်းတႆးၸိူင်ႉၼႆ သမ်ႉပေႃးၶႂ်ႈၼႃႇလိူဝ်သေ သိုၵ်းတၢင်ႇၶိူဝ်း ဢၼ်မႃးပေႉၵိၼ်လူလၢႆၵူၼ်းမိူင်းတႆးႁဝ်းၼၼ်ႉယဝ်ႈ ဝႃႈၼႆ။
မိူဝ်ႈဝၼ်းထီႉ 2 August 2021 ၼၼ်ႉၵေႃႈ ၸုမ်းသိုၵ်း SSPP/SSA တီႉမတ်ႉ ၸၢႆးဢူဝ်း ၵူၼ်းဝၢၼ်ႈၵျွင်း ဢိူင်ႇသီႇထွၵ်ႈ ထုင်ႉၼမ်ႉလၼ်ႈ ၸႄႈဝဵင်းသီႇပေႃႉ ဢၼ်ဢမ်ႇမီးတၢင်းၽိတ်းသင်ၵႂႃႇ ၵေႃႉၼိုင်ႈသေ ပေႃႉထုပ်ႉၸႅတ်ႈထၢမ်ႁၢဝ်ႈႁႅင်း ထိုင်တီႈပေႃးႁဵတ်းႁႂ်ႈလူႉသဵင်ႈတၢႆ မိူၼ်ၵၼ်။
တႆးလွတ်ႈလႅဝ်း
ၼႂ်းၽွင်းယၢမ်း ၽွင်းတၢင်လၢႆလၢႆၸိုင်ႈမိူင်း ဢွၼ်ၵၼ်ပၢႆႈဢွၵ်ႈ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇယူႇၼႆႉ ၽွင်းတၢင်ရၢတ်ႉသျုးသမ်ႉ ၶဝ်ႈႁႃၸုမ်းတႃႇလီႇပၼ်ႇ ၶတ်းၸႂ်ႈႁူမ်ႈမိုဝ်းပၼ်ႁႅင်း ႁႂ်ႈဢုပ်ႉပိူင်ႇၽွင်းငမ်း ဝၢၼ်ႈမိူင်း။
မိူဝ်ႈၼႆႉ ဝၼ်းထီႉ 20 August 2021 (လိူၼ်ၵဝ်ႈမႂ်ႇ 13  ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ VOA ဢွၵ်ႇၼႄဝႆႉဝႃႈ ဝၢႆးသေ ၸုမ်းတႃႇလီႇပၼ်ႇ ယိုတ်းလႆႈမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ႁူမ်ႈပႃးထႅင်ႈ ဝဵင်းလူင်ၵႃႇပူႇလ်ႇယဝ်ႉ ယူႇတီႈ ၸၢတ်ႈၸိုင်ႈလုမ်ႈၾႃႉ UN ဢွၼ်ၵၼ်မႆႈၸႂ် လွင်ႈတဵၵ်းတဵင်ပူၼ်ႉပႅၼ် သုၼ်ႇလႆႈသုၼ်ႇပဵၼ်ၵူၼ်း ၽၢႆႇတႂ်ႈၵၢၼ်ဢုပ်ႉပိူင်ႇၽွင်းငမ်း ၸုမ်းတႃႇလီႇပၼ်ႇ လႄႈ ၵူၼ်းၽွင်းတၢင် လၢႆလၢႆၸိုင်ႈမိူင်း ႁႃလၢႆးတၢင်းတႃႇတေပွၵ်ႈၶိုၼ်း မိူင်းၽႂ်မၼ်းဝႆႉယူႇ။
ၵူၺ်းၵႃႈ မိူင်းရၢတ်ႉသျုး ဢၼ်ပဵၼ်ပႃးၽူႈၶဝ်ႈၸုမ်းထႃႇဝရ ၸၢတ်ႈၸိုင်ႈလုမ်ႈၾႃႉ UN ၼၼ်ႉသမ်ႉ ၵူၼ်းၽွင်းတၢင် ဢမ်ႇလႆႈမီးလွင်ႈၶၢႆႉပၢႆႈဢွၵ်ႇ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ သေဢမ်ႇၵႃး သမ်ႉပၢႆၶဝ်ႈႁႃ ႁူပ်ႉထူပ်းၸွမ်းၵၼ်တင်း ၸုမ်းတႃႇလီႇပၼ်ႇ ဢၼ်ယၢမ်ႈပဵၼ်ၸုမ်းၵေႃႇၵၢၼ်ႁၢႆႉၼၼ်ႉထႅင်ႈ ပုၼ်ႈတႃႇ ႁူမ်ႈမိုဝ်းၸွမ်းၸုမ်းတႃႇလီႇပၼ် ဢုပ်ႉပိူင်ႇၽွင်းငမ်း မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ဝႃႈၼႆ။
Photo Credit: AP
Sergey Lavrov ၽွင်းလူင်ၽၢႆႇၼွၵ်ႈမိူင်း မိူင်းရၢတ်ႉသျုး လၢတ်ႈမိူဝ်ႈၼႂ်းဝူင်ႈပူၼ်ႉမႃးၼႆႉဝႃႈ လူင်ပွင်ၸိုင်ႈ မွတ်ႉသ်ၵူဝ်ႇ (Moscow) ဢမ်ႇလႆႈႁိပ်ႈၼႅတ်ႈ တီႈတေယွမ်းႁပ်ႉ ၸုမ်းတႃႇလီႇပၼ်ႇ ၽွင်းငမ်းဝၢၼ်ႈမိူင်း၊ “ၵူၺ်းၵႃႈမီးလၢႆဢၼ်လၢႆလွင်ႈ ဢၼ်လီယုမ်ႇယမ်” ဝၢႆးသေတႃႇလီႇပၼ်ႇ ယွမ်းႁပ်ႉၶဝ်ႈႁူမ်ႈၸွမ်း လူင်ပွင်ၸိုင်ႈလၢႆလၢႆမိူင်း ဢိၵ်ႇတင်း ယင်းပၼ်ၶႂၢင်ႉႁႂ်ႈၼၢင်းယိင်းလႄႈ လုၵ်ႈဢွၼ်ႇလႆႈၶဝ်ႈႁူင်းႁဵၼ်းယဝ်ႉ ၸိူဝ်းၼႆႉ ဝႃႈၼႆ။
တႄႇၸဵမ်မိူဝ်ႈ ၼႂ်းပီ 2003 ပူၼ်ႉမႃး ရၢတ်ႉသျုးမၵ်းမၼ်ႈၸုမ်းတႃႇလီႇပၼ်ႇ ပဵၼ်ၸုမ်းၵေႃႇၵၢၼ်ႁၢႆႉ တေႃႇထိုင်ယၢမ်းလဵဝ်ၵေႃႈ လူင်ပွင်ၸိုင်ႈမွတ်ႉသ်ၵူဝ်ႇ ယင်းပႆႇပူတ်းပႅတ်ႈဢၼ်ၼႆႉ ပေႃးဢဝ်မၢႆမီႈၼႆႉဝႃႈၸိုင် ၽႂ်ၵပ်းသိုပ်ႇၸုမ်းတႃႇလီႇပၼ်ႇ တေထုၵ်ႇၺႃးဢဝ်တၢင်းၽိတ်းထႅင်ႈလူးၵွၼ်ႇ ၼႆယဝ်ႉ။
မိူဝ်ႈပၢၼ် မိူင်းႁူမ်ႈတုမ် သူဝ်ႇပီႇယႅတ်ႉ (Soviet) ဢၼ်ရၢတ်ႉသျုး ဢွၼ်ႁူဝ်ၼၼ်ႉ လႆႈပဵၼ်ပၢင်တိုၵ်း  တင်းၸုမ်းယိပ်းၵွင်ႈၵၢင်ႇတႃႇလီႇပၼ်ႇ ၼႂ်းမိူင်းဢႅပ်ႉၾၵၢၼ်ၼိတ်ႉသတၢၼ်ႇ ၶၢဝ်းတၢင်းႁိုင်ထိုင် 10 ပီႊ၊ ပၢင်တိုၵ်းယဝ်ႉတူဝ်ႈၵႂႃႇ မိူဝ်ႈၼႂ်းပီႊ 1989 ဝၢႆးသေ သူဝ်ႇပီႇယႅတ်ႉထွၼ်ႁႅင်းသိုၵ်းဢွၵ်ႇ ဢႅပ်ႉၾၵၢၼ်ၼိတ်ႉသတၢၼ်ႇ၊ ဝၢႆးမႃးၵေႃႈ ဝဵင်းလူင်မွတ်ႉသၵူဝ်ႇ ၶိုၼ်းလႅၵ်ႈလၢႆႈမႃးပဵၼ် ဢွင်ႈတီႈႁူပ်ႉဢုပ်ႇဢူဝ်းၵၼ် ၶွင်ၸုမ်းယိပ်းၵွင်ႈၵၢင်ႇလၢႆလၢႆၽၢႆႇ တႃႇႁႃသဵၼ်ႈတၢင်းပၢင်တိုၵ်း ႁႂ်ႈပဵၼ်လၢႆးၵတ်းယဵၼ် ၼႆယဝ်ႉ။
တႆးလွတ်ႈလႅဝ်း
မိူဝ်ႈဝႃးဝၼ်းလဵဝ်ၵူၺ်း ၽၢႆႇပၢႆးယူႇလီၶဝ် ၵူတ်ႇထတ်းႁၼ် ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ထႅင်ႈ 14 ၵေႃႉ တီႈဝဵင်းၼမ်ႉလၼ်ႈ ၸႄႈဝဵင်းသီႇပေႃႉ ၼႆယဝ်ႉ။
မိူဝ်ႈဝႃး ဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၼၼ်ႉ ၽၢႆႇပၢႆးယူႇလီၶဝ် လႆႈဢဝ်ၶိူင်ႈၵူတ်ႇထတ်း ၸိူဝ်ႉမႅင်း RDT Test ၵူတ်ႇထတ်းၸႅတ်ႈတူၺ်း ၵူၼ်းဢၼ်ယၢမ်ႈတုမ်ႉတိူဝ်ႉ ယူႇႁိမ်းၸမ် ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ၊ ၵူၼ်းဢၼ်ဢမ်ႇလႆႈသႅဝ်ဢၢႆသင် လႄႈ ၵူၼ်းဢၼ်ထၢင်ႇထိူမ်ဝႃႈ တိတ်းၸပ်းၸိူဝ်ႉမႅင်းတၢင်းပဵၼ် COVID-19 တႃႇ 22 ၵေႃႉသေ ၼႂ်းၼၼ်ႉ ထူပ်းႁၼ်ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ထႅင်ႈ 11 ၵေႃႉ၊ ပဵၼ်ၵူၼ်းဢၼ်ယူႇသဝ်းတီႈ ပွၵ်ႉၵတ်းယဵၼ် 4 ၵေႃႉ၊ ပွၵ်ႉၸဵင်ႇပၢၼ်း/ပွၵ်ႉၶႄႇ 3 ၵေႃႉ၊ ပွၵ်ႉယူင်ႇၸၢၵ်ႈ 3 ၵေႃႉ လႄႈ ပွၵ်ႉၵုင်းၺွင်ႇ 1 ၵေႃႉ ဝႃႈၼႆ။
ၵူၼ်းပဵၼ်ဢၼ်ယူႇသဝ်းတီႈ ပွၵ်ႉၵတ်းယဵၼ်ၼၼ်ႉ တႃႇ 2 ၵေႃႉတႄႉ လႆႈဢဝ်သူင်ႇယူတ်းယႃတူဝ်ဝႆႉတီႈ ႁူင်းႁေႃ ဝဵင်းၼမ်ႉလၼ်ႈ ဢွင်ႈတီႈၵဵပ်းတူဝ် Quarantine ၼၼ်ႉသေ ၵူၼ်းပဵၼ်ဢၼ်ၵိုတ်းလိူဝ်ထႅင်ႈ 9 ၵေႃႉၼၼ်ႉတႄႉ လႆႈသူင်ႇယူတ်းယႃတူဝ်ဝႆႉတီႈ ႁူင်းယႃ ဝဵင်းၼမ်ႉလၼ်ႈ ဢွင်ႈတီႈဢၼ်ယူတ်းယႃ ၵူၼ်းပဵၼ်ႁင်းၶေႃၶေႃၼၼ်ႉၼႆ လႆႈႁၼ်ၸုမ်းပရႁိတ ဝဵင်းၼမ်ႉလၼ်ႈ တႅမ်ႈတၢင်ႇၼိူဝ် Facebook ယူႇယဝ်ႉ။
&#8220;ၶႅပ်းႁၢင်ႈ &#8211; ၸုမ်းပရႁိတ ဝဵင်းၼမ်ႉလၼ်ႈ&#8221;
တီႈဝဵင်းၼမ်ႉလၼ်ႈၼႆႉ တေႃႇထိုင် မိူဝ်ႈဝႃး 18 August 2021 ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ႁူမ်ႈတင်းမူတ်း မီး 155 ၵေႃႉ၊ ၵူၼ်းပဵၼ်ဢၼ်လူႉသဵင်ႈတၢႆသမ်ႉ မီး 5 ၵေႃႉ၊ ၵူၼ်းပဵၼ်ဢၼ်လႆႈလူႉသဵင်ႈတၢႆၼၼ်ႉ မီးတၢင်းပဵၼ်တၢင်ႇလွင်ႈပႃး ၼႆယဝ်ႉ။
တေႃႇထိုင်မိူဝ်ႈၼႆႉ ဝၼ်းထီႉ 19 August 2021 (လိူၼ်ၵဝ်ႈမႂ်ႇ 12 ၶမ်ႈ ပီႊတႆး 2115 ၼီႈ) ယၢမ်းဝၢႆးဝၼ်း 14:00 မူင်း ၸွမ်းၼင်ႇၶေႃႈမုၼ်း – www.worldometers.info/coronavirus/ ဢွၵ်ႇဝႆႉၼၼ်ႉ ၵူၼ်းတိတ်းၸပ်းၸိူဝ်ႉမႅင်း COVID-19 ၼႂ်းမိူင်းႁူမ်ႈတုမ် ႁူမ်ႈတင်းသဵင်ႈ မီး 363,169 ၵေႃႉ၊ ၵူၼ်းလူႉသဵင်ႈတၢႆ မီး 13,786 ၵေႃႉ၊ ၵူၼ်းပဵၼ်ဢၼ်ယူတ်းယႃ ၸိုၼ်ႈၶႅၼ်းၶိုၼ်းသေ လႆႈလူင်းႁူင်းယႃသမ်ႉ မီး 282,881 ၵေႃႉ ဝႃႈၼႆ။
တႆးလွတ်ႈလႅဝ်း
မိူဝ်ႈဝႃးဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) ၼႂ်းပၢင်ၵုမ် ၸုမ်းဢႃႇသီႇယၼ်ႇလႄႈ မိူင်းဢူၺ်းလီၸတ်းႁဵတ်းပၢင်ၵုမ်ၵၼ်သေ လၢႆလၢႆၸိုင်ႈမိူင်း ပၼ်ၵႂၢမ်းမၼ်ႈဝႃႈ တေၸွႆႈထႅမ်ငိုၼ်းလႄႈ ၶိူင်ႈၵမ်ႉၵႅမ် ၽၢႆႇပၢႆးယူႇလီ ၼႆယဝ်ႉ။
ၸွမ်းၼင်ႇႁွင်ႈၵၢၼ်ၽၢႆႇၼွၵ်ႈမိူင်း ၶွင်ႇသီႇသိုၵ်းမၢၼ်ႈ ပိုၼ်ၽၢဝ်ႇဝႆႉၼၼ်ႉ ၼႂ်းပၢင်ၵုမ်ဢႃႇသီႇယၼ်ႇမိူဝ်ႈဝႃး ဢၼ်ၸတ်းႁဵတ်းလူၺ်ႈ Online Video Conferencing ၼၼ်ႉ မီးတူဝ်တႅၼ်းမိူင်းဢႃႇသီႇယၼ်ႇ 10 မိူင်းလႄႈ မိူင်းဢူၺ်းလီ ႁူမ်ႈတင်းမူတ်း 21 မိူင်း ႁူမ်ႈတင်း ၸုမ်းတူဝ်တႅၼ်းႁူမ်ႈတုမ်ယူးရူပ်ႇ EU ၊ ၸုမ်းၶႂၢႆႇၶႃပႄလႅင် ICRC ၸိူဝ်းၼႆႉ ၶိုၼ်ႈႁွတ်ႈပၢင်ၵုမ် ၼႆယဝ်ႉ။
ၼႂ်းပၢင်ၵုမ်ၼၼ်ႉ ၼင်ႇႁိုဝ်တေပဵၼ်ၵၢၼ်ၸွႆႈထႅမ် တူၺ်းထိုင်ၵူၼ်းၼင်ႇၵၼ် ၼႆသေ မိူင်းပရူႇၼၢႆး၊ ၵမ်ႇပေႃးတီးယႃး၊ ၾီႇလိပ်ႇပိၼ်ႇ၊ သိင်ႇၵပူဝ်ႇ၊ ဢေႃးသတြေးလီးယႃး၊ ႁူမ်ႈတုမ်ယူးရူပ်ႇ (EU) လႄႈ မိူင်းၼိဝ်းသီႇလႅၼ်ႇ ပၼ်ၵႂၢမ်းမၼ်ႈဝႃႈ တေၸွႆႈထႅမ်ငိုၼ်း 700,000 တေႃႇလႃႇဢမေႇရိၵၢၼ်ႇ၊ ငိုၼ်းတေႃႇလႃႇဢေႃးသတြေးလီးယႃး 5,000,000 တေႃႇလႃႇ လႄႈ ငိုၼ်းယူႇရူဝ်ႇ 370,000 ယူႇရူဝ်ႇ (တူၵ်းမႅၼ်ႈသၢင်ႉငိုၼ်း 4.73 တေႃႇလႃႇဢမေႇရိၵၢၼ်ႇ) ၼႆယဝ်ႉ။
ၼွၵ်ႈလိူဝ်ၼၼ်ႉယဝ်ႉ ဢိၼ်ႇတူဝ်ႇၼီးသျႃး၊ ထႆး၊ ဝႅတ်ႉၼၢမ်း၊ မိူင်းဢေႃးသတြေးလီးယႃး၊ မိူင်းၶႄႇ လႄႈ မိူင်းဢင်းၵိတ်းၵေႃႈ ပၼ်ၵႂၢမ်းမၼ်ႈဝႃႈ တေၸွႆႈထႅမ် ငိုၼ်းတွင်းလႄႈ ၶိူင်ႈၵမ်ႉၵႅမ် ၽၢႆႇပၢႆးယူႇလီပၼ် မိူင်းႁူမ်ႈတုမ် တေၸွႆႈထႅမ်ၽၢၼ်ႇတင်း ၸုမ်းၸွႆႈထႅမ်ဢႃႇသီႇယၼ်ႇ AHA Centre ဝႃႈၼႆ။
မိူင်းဝႅတ်ႉၼၢမ်းလၢတ်ႈဝႃႈ တေၸွႆႈထႅမ်ပၼ် ၶိူင်ႈၵမ်ႉၵႅမ်ၽၢႆႇပၢႆးယူႇလီ တႃႇသၢင်ႉငိုၼ်း 100,000 တေႃႇလႃႇဢမေႇရိၵၢၼ်ႇၼႆယဝ်ႉ။
ၼႂ်းပၢင်ၵုမ်ပွၵ်ႈၼႆႉ ဢူးဝုၼ်ႇၼမွင်ႇလုၼ်ႇ ၽွင်းလူင်ၽၢႆႇၼွၵ်ႈမိူင်း ၶွင်ႇသီႇသိုၵ်းမၢၼ်ႈလႄႈ ဢီႇရဝၼ်ႇ ပိူဝ်ႇႁိၼ်ႇ ယူးသွပ်ႉၾ် Erywan Pehin Yusof ၽွင်းတၢင်ၶိုၵ်ႉတွၼ်းဢႃႇသီႇယၼ်ႇ ပဵၼ်ပႃး ၵႅမ်ၽွင်းလူင်ၽၢႆႇၼွၵ်ႈမိူင်း မိူင်းပရူႇၼၢႆးၵေႃႈ ၶိုၼ်ႈႁွတ်ႈၸွမ်းယူႇမိူၼ်ၵၼ်။
ၸွမ်းၼင်ႇသိုဝ်ႇၶၢဝ်ႇၼွၵ်ႈမိူင်းဢွၵ်ႇၼႄဝႆႉၼၼ်ႉ ၵူႈမိူင်းမိူင်းၸွႆႈထႅမ် မိူင်းႁူမ်ႈတုမ်ပွၵ်ႈၼႆႉ တေမီးမွၵ်ႈသၢင်ႉငိုၼ်း 9 လၢၼ်ႉတေႃႇလႃႇဢမေႇရိၵၢၼ်ႇ ၼႆယဝ်ႉ။
တႆးလွတ်ႈလႅဝ်း
လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ (NUG) ပိုၼ်ၽၢဝ်ႇဝႃႈ တႃႇႁႂ်ႈ ၵူၼ်းမိူင်းပေႃးတေလႆႈႁပ်ႉႁူႉ ၶၢဝ်ႇငၢဝ်း ၵဵဝ်ႇလူၺ်ႈလွင်ႈ ၵၢၼ်လုၵ်ႉၽိုၼ်ႉၼၼ်ႉ ၼႂ်းၶၢဝ်းတၢင်းၼႃႈ ဢမ်ႇႁိုင်သင်ၼႆႉ တေပွႆႇသဵင်ၶၢဝ်ႇငၢဝ်း တၢင်းဢွမ်လူမ်း (Radio) ႁင်းၵူၺ်းၶေႃၶေႃဢၼ်ၼိုင်ႈ ဝႃႈၼႆ။
သင်ဝႃႈ ၶၢဝ်းတၢင်းၼႃႈၼႆႉ ၶွင်ႇသီႇသိုၵ်းမၢၼ်ႈယိုတ်ႈဢၢမ်းၼၢတ်ႈဝၢၼ်ႈမိူင်း မီးလွင်ႈတတ်းၶၢတ်ႇပႅတ်ႈ ဢိၼ်ႇတိူဝ်ႇၼႅတ်ႉသေ တင်ႈၸႂ်ပိၵ်ႉဢိုတ်းၶၢဝ်ႇငၢဝ်းပႅတ်ႈထႅင်ႈၼႆၸိုင် တေလႆႈပိုင်ႈဢိင်ႇ ႁူင်းပွႆႇသဵင်တၢင်းဢွမ်လူမ်း (radio) ဢၼ်ဢမ်ႇလူဝ်ႇၸႂ်ႉဢိၼ်ႇတိူဝ်ႇၼႅတ်ႉၼၼ်ႉသေ သူင်ႇၶၢဝ်ႇငဝ်းၸူးထိုင်လႆႈ ပေႃႈမႄႈပီႈၼွင်ႉၵူၼ်းမိူင်းၵူၺ်းလႄႈ ယူႇတီႈလူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ ၸင်ႇလႆႈၶတ်းၸႂ် ၼင်ႇႁိုဝ်ပေႃးတေမီးမႃး လၢႆးၵၢၼ်ပွႆႇသဵင်တၢင်းဢွမ်လူမ်း ႁင်းၵူၺ်းၶေႃၶေႃယူႇဝႃႈၼႆ။
NUG ယိူင်းဢၢၼ်းဝႆႉဝႃႈ လၢႆးၵၢၼ်ပွႆႇသဵင်ၼႆႉ တေပိုၼ်ၽႄႈၶၢဝ်ႇငၢဝ်း ၵူႈဝၼ်း ယၢမ်းၵၢင်ၼႂ် 08:00 မူင်း လႄႈ ၵၢင်ၶမ်ႈ 20:00 မူင်း တၢင်းႁိုင် 30 မိၼိတ်ႉ တီႉၺွပ်းထွမ်လႆႈတၢင်း Shortwave 16 Metres 17.71 MHz ၼႆႉဝႃႈၼႆ။
ၼွၵ်ႈလိူဝ်ၼၼ်ႉ NUG ယင်းလၢတ်ႈပႃးဝႃႈ ၼႂ်းဢမ်ႇႁိုင်သင်တၢင်းၼႃႈၼႆႉၵေႃႈ တေပိုၼ်ၽၢဝ်ႇပႃးယူႇဝႃႈ မိူဝ်ႈလႂ်ဝၼ်းလႂ် တေလႆႈဢဝ်ဢဵၼ်ႁႅင်းသိုၵ်းႁူမ်ႈၵၼ်သေ တိုၵ်းတေႃးၶွင်ႇသီႇသိုၵ်းမၢၼ်ႈ  ၽွမ်ႉၽွမ်ႉၵၼ် ၼၼ်ႉပႃးဝႃႈၼႆ။
ယူႇတီႈၸုမ်း တပ်ႉၵႅတ်ႇၶႄၵူၼ်းမိူင်း (PDF) ၼႂ်းပိုၼ်ႉတီႈၽႂ်မၼ်းၵမ်ႈၽွင်ႈၵေႃႈ လႆႈပၼ်ၾၢင်ႉလၢတ်ႈပႃးဝႆႉယဝ်ႉဝႃႈ ယွၼ်ႉတေပဵၼ်ပၢင်တိုၵ်းၼႂ်းမိူင်း မိူဝ်ႈလဵဝ်ၵၼ်လႄႈ ယူႇတီႈၵူၼ်းမိူင်းသေ ၼင်ႇႁိုဝ် ပေႃးတေတူဝ်ႈတၼ်းလႆႈၼၼ်ႉ ၶူဝ်းၶွင်မဵဝ်းဢၼ်လူဝ်ႇၸႂ်ႉလွင်ႈယႂ်ႇၸိူဝ်းၼၼ်ႉၵေႃႈ ႁႂ်ႈလႆႈၼႅတ်ႈႁၢင်ႈႁႅင်းဝႆႉဢွၼ်တၢင်း ဝႃႈၼႆ။
တႆးလွတ်ႈလႅဝ်း
ယူႇတီႈၸုမ်း Our World in Data သေ တႅမ်ႈဢွၵ်ႇဝႆႉၼႂ်းလိၵ်ႈပိုၼ်ၽၢဝ်ႇ ၽၢႆႇပၢႆးသၢႆႈဝႃႈ မိူင်းၼႂ်းလုမ်ႈၾႃႉ ဢၼ်မီး ၵူၼ်းလူႉတၢႆယွၼ်ႉတၢင်းပဵၼ် COVID-19 တိူဝ်းၶိုၼ်ႈယူႇသွင်ပုၼ်ႈသေ ၼႂ်းၼၼ်ႉတႃႇ 10 မိူင်း ဢၼ်မီးလွင်ႈ ၵူၼ်းလႆႈလူႉတၢႆဝႆးၽႂ်းလိူဝ်ပိူၼ်ႈထႅင်ႈၼၼ်ႉ တႃႇ 7 မိူင်းၼႆႉ ပဵၼ်မိူင်းဢၼ်မီး ၼႂ်း ဢေးသျႃး-ပႄႈသိၾိၵ်ႇ (Asia-Pacific)  ၼႆႉ ဝႃႈၼႆ။
ၼႂ်း 7 မိူင်းၼၼ်ႉ မိူင်းႁူမ်ႈတုမ်၊ မိူင်းဝႅတ်ႉၼၢမ်း လႄႈ မိူင်းၾီႇၵျီႇ  ၶိုၼ်ႈပဵၼ်မိူင်းဢၼ်ၶဝ်ႈပႃးၼႂ်း 5 မိူင်း ဢၼ်မီးလွင်ႈလူႉတၢႆ သုင်လိူဝ်ပိူၼ်ႈထႅင်ႈယူႇဝႃႈၼႆ။
 ယူႇတီႈ ၸုမ်းၶႂၢႆႇၶႃပႄလႅင် (IFRC) ၵေႃႈလၢတ်ႈဝႃႈ ၼႂ်းတွၼ်ႈ ဢေးသျႃးၼႆႉ ယွၼ်ႉၸိူဝ်ႉမႅင်း Delta ဢၼ်တိတ်းၸပ်းလႆႈဝႆးၽႂ်းၼၼ်ႉ လႅၵ်ႈလၢႆႈၸိူဝ်ႉၽၼ်းသေ ၽႄႈလၢမ်းၵေႃႈလွင်ႈၼိုင်ႈ ယွၼ်ႉလွင်ႈလႆႈႁပ်ႉယႃႈယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 ဢမ်ႇၽဵင်ႇၵၼ်ၵေႃႈပိူင်ၼိုင်ႈသေ မိူင်းၸိူဝ်းၼႆႉ လႆႈပဵၼ်မိူင်းဢၼ် လႆႈမီးလွင်ႈလူႉတၢႆ ယွၼ်ႉတၢင်းပဵၼ် COVID-19 ၼမ်လိူဝ်ပိူၼ်ႈသုတ်း ၼႂ်းလုမ်ႈၾႃႉၼႆႉဝႃႈၼႆ။
ၸုမ်း IFRC ယင်းဢိင်ၶေႃႈမုၼ်းတီႈ ၸၼ်ႉၸွမ် John Hopkins သေ လၢတ်ႈပႃးဝႃႈ ပူၼ်ႉမႃးၶၢဝ်းတၢင်းသွင်ဝူင်ႈ ၼႂ်းဢေးသျႃးၼႆႉ ၵူၼ်းလူႉတၢႆ ယွၼ်ႉ COVID-19 မီးယူႇ 38,522 ၵေႃႉ လႄႈ တူဝ်ၼပ်ႉၵူၼ်းလူႉတၢႆၼႆႉ တေလႆႈဝႃႈ ၼမ်တိူဝ်းလိူဝ် ၵူၼ်းလူႉတၢႆတီႈ ဢမေႇရိၵပွတ်းႁွင်ႇ ပဵၼ်သွင်ပုၼ်ႈ ယူႇဝႃႈၼႆ။
မိူဝ်ႈဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) ၼႆႉ Alexander Matheou ၽူႈၸတ်းၵၢၼ် IFRC ၼႂ်းတွၼ်ႈ ဢေးသျႃး ယင်းလႆႈတုၵ်းယွၼ်းလၢတ်ႈထိုင်မိူင်းဢၼ်မၢၵ်ႈမီးလီပဵၼ် ၼႂ်းဢေးသျႃးၼႆႉဝႃႈ ႁႂ်ႈလႆႈဢဝ် ယႃႈယႃႁႄႉၵင်ႈ ဢၼ်လိူဝ်ယူႇၼႂ်းမိုဝ်းၼၼ်ႉ ၸွႆႈထႅမ်ပၼ် မိူင်းဢၼ်ၵွတ်းၽၢၼ်ၼၼ်ႉၽွင်ႈ ၼင်ႇႁိုဝ် ပေႃးတေၵုမ်းထိင်းလႆႈ လွင်ႈၽႄႈလၢမ်းၸိူဝ်ႉမႅင်း လႄႈ လူတ်းယွမ်းပႅတ်ႈ လွင်ႈၵၢၼ်မီးၵူၼ်းလူႉတၢႆၼမ် ၼႆႉဝႃႈၼႆ။
မိူင်းဢင်းၵိတ်ႉ၊ ၶႅၼ်ႇၼေႇတႃႇ လႄႈ သပဵၼ်ႇၼႆႉ ၵူၼ်းမိူင်းၽႂ်မၼ်းလႆႈသမ်းယႃႈယႃႁႄႉၵင်ႈယဝ်ႉ မွၵ်ႈႁူဝ်ပၢၵ်ႇႁူၵ်းသိပ်း (60%) သေ မိူင်းၼႂ်းဢေးသျႃးၼႆႉတႄႉ ယင်းတိုၵ်ႉ တူၵ်းလိုၼ်းဝႆႉႁႅင်းယူႇဝႃႈၼႆ။
မိူၼ်ၼင်ႇ မိူင်းမလေးသျႃးၼႆႉ ႁူဝ်ၼပ်ႉၵူၼ်းမိူင်းဢၼ်လႆႈသမ်းယႃႈယႃႁႄႉၵင်ႈ မီးယူႇ ႁူဝ်ပၢၵ်ႇသၢမ်သိပ်းသီႇ (34%)၊ မိူင်းၾီႇလိပ်ႇပိၼ်ႇ ႁူဝ်ၼပ်ႉၵူၼ်းမိူင်း ဢၼ်လႆႈသမ်းယႃႈႁႄႉၵင်ႈ မီးယူႇ ႁူဝ်ပၢၵ်ႇသိပ်းဢဵတ်း (11%) လႄႈ မိူင်းဝႅတ်ႉၼၢမ်းၵေႃႈ ႁူဝ်ၼပ်ႉၵူၼ်းမိူင်းဢၼ်လႆႈသမ်းယႃႈႁႄႉၵင်ႈၼၼ်ႉ ယင်းဢမ်ႇမီးထိုင် ႁူဝ်ပၢၵ်ႇသွင် (2%) ၵူၺ်း ဝႃႈၼႆ။
Alexander Matheou ယင်းလၢတ်ႈပႃးဝႃႈ တႃႇႁႂ်ႈလုမ်ႈၾႃႉလူင်ၼႆႉ ပေႃးတေၶၢမ်ႈပူၼ်ႉလႆႈ တၢင်းပဵၼ် COVID-19 ၼၼ်ႉၵေႃႈ မိူင်းလႂ်မိူင်းၼၼ်ႉ ႁူဝ်ၼပ်ႉၵူၼ်းမိူင်းၽႂ်မၼ်း တႃႇႁူဝ်ပၢၵ်ႇၸဵတ်းသိပ်း ထိုင် ပႅတ်ႇသိပ်း ၼႆႉ တိုၼ်း လူဝ်ႇလႆႈ သမ်းယႃႁႄႉၵင်ႈယဝ်ႉဝႃႈၼႆ။
တႆးလွတ်ႈလႅဝ်း
ၶႄႇ မီးလွင်ႈဢမ်ႇႁၢၼ်ႉၸႂ်တေႃႇ ဢမေႇရိၵၢၼ်ႇႁၢဝ်ႈႁႅင်း ဝၢႆးသေမီးၶၢဝ်ႇဢွၵ်ႇမႃးဝႃႈ ဢမေႇရိၵၢၼ်ႇ မီးႁႅင်းသိုၵ်းမူၵ်းတူဝ်ယူႇဝႆႉ တီႈၵုၼ်ထႆႇဝၼ်ႇ ဢမ်ႇယွမ်း 30,000 ၵေႃႉ။
မိူဝ်ႈဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ လူင်ပွင်ၸိုင်ႈၶႄႇ Global Times ဢွၵ်ႇၼႄဝႆႉဝႃႈ John Cornyn ၽူႈတႅၼ်းၽွင်းသၽႃးသုင် ၽၢႆႇသၢႆလပ်ႉ မိူင်းဢမေရိၵၢၼ်ႇ ဢွၵ်ႇမႃးလၢတ်ႈၼိူဝ် Social Media ဝႆႉဝႃႈ ဢမေႇရိၵၢၼ်ႇ မီးလုၵ်ႈသိုၵ်းမူၵ်းတူဝ်ယူႇဝႆႉ တီႈၵုၼ်ထႆႇဝၼ်ႇမွၵ်ႈ  30,000 ၵေႃႉ ဝႃႈၼႆ။
ၵဵဝ်ႇလူၺ်ႈလွင်ႈၼႆႉ ၽူႈလူင်ႉလႅၼ်ႇဢွၼ်ၵၼ်ဢွၵ်ႇတၢင်းႁၼ်ထိုင်ဝႃႈ သင်ဝႃႈ လွင်ႈၼႆႉပဵၼ်လွင်ႈတႄႉ မၼ်းယူႇၼႆၸိုင် ဢမ်ႇပိူင်ႈသင်ၵၼ်တင်း ဢမေႇရိၵၢၼ်ႇ ပိုၼ်ၽၢဝ်ႇပိုတ်ႇပၢင်တိုၵ်းၸူးၶႄႇ ယွၼ်ႉမၼ်းပူၼ်ႉပႅၼ် တၢင်းၵၢၼ်သိုၵ်း လူၺ်ႈတီႈ ၶႄႇၵေႃႈၸႂ်ႉမၢႆမီႈ လွင်ႈတႅၵ်ႇယႅၵ်ႈလႅၼ်လိၼ်သေ ဢဝ်ႁႅင်းသိုၵ်းလိုပ်ႈလမ်း သိုၵ်းဢမေႇရိၵၢၼ်ႇ ၼႂ်းၵုၼ်ထႆႇဝၼ်ႇလႆႈမိူၼ်ၵၼ် ၼႆယဝ်ႉ။
Global Times ယင်းလၢတ်ႈထႅင်ႈဝႃႈ လွင်ႈဢၼ် John Cornyn ၽူႈတႅၼ်းၽွင်းသၽႃးသုင် ဢမေႇရိၵၢၼ်ႇ လၢတ်ႈၶေႃႈမုၼ်းလပ်ႉဢွၵ်ႇမႃး ၸိူင်ႉၼင်ႇၼႆၼႆႉ လႅပ်ႈတေဢမ်ႇလႆႈတင်ႈၸႂ် လၢတ်ႈၼႄၼင်ႇၵဝ်ႇ ဝႃႈၼႆ။
ပိူင်ပဵၼ်လွင်ႈၼႆႉ သိုဝ်ႇၶၢဝ်ႇ မိူင်းထႆႇဝၼ်ႇ SETN ၶိုၼ်းဢွၵ်ႇၼႄဝႆႉ မိူဝ်ႈၼႂ်းဝၼ်းထီႉ 17 August 2021 ၼၼ်ႉၵမ်းလဵဝ်ဝႃႈ ႁွင်ႈၵၢၼ်လူင်ၽၢႆႇၵႅတ်ႇၶႄ မိူင်းထႆႇဝၼ်ႇ လႆႈဢွၵ်ႇမႃးပၢၵ်ႈပႅတ်ႈၶေႃႈမုၼ်း လွင်ႈဢၼ်ဝႃႈ တီႈၵုၼ်ထႆႇဝၼ်ႇ မီးႁႅင်းသိုၵ်းဢမေႇရိၵၢၼ်ႇ မူၵ်းတူဝ်ယူႇဝႆႉ 30,000 ၵေႃႉ လႄႈ တိုၼ်းဢမ်ႇမီး ၶေႃႈႁၼ်ထိုင်သင်ၸွမ်း ၵဵဝ်ႇလူၺ်ႈလွင်ႈၼႆႉ ၼႆယဝ်ႉ။
ပေႃးဢဝ်လွင်ႈၸမ်ၸႂ် တၢင်းၽွင်းတၢင် ၶႄႇ လႄႈ ဢမေႇရိၵၢၼ်ႇ ဝႃႈၼႆၸိုင် မိူဝ်ႈၼႂ်းပီႊ 1979 မီးၶေႃႈ တူၵ်းလူင်းလႆႈၸႂ်ၵၼ်ဝႃႈ ဢမေႇရိၵၢၼ်ႇ တေၵိုၼ်းယိုတ်းလွင်ႈၸမ်ၸႂ်ၵၼ်တင်း ၵုၼ်ထႆႇဝၼ်ႇသေ ထွၼ်ႁႅင်းသိုၵ်းဢွၵ်ႇ ၵုၼ်ထႆႇဝၼ်ႇတင်းမူတ်း ၼႆယူႇ။
 သင်ၸိူဝ်ႉဝႃႈ ဢမေႇရိၵၢၼ်ႇ တိုၵ်ႉသူင်ႇႁႅင်းသိုၵ်းၵႂႃႇ မူၵ်းတူဝ်ယူႇဝႆႉ တီႈၵုၼ်ထႆႇဝၼ်ႇ  30,000 ၵေႃႉ ၸွမ်းၼင်ႇပဵၼ်ၶၢဝ်ႇၼၼ်ႉ တႄႉယူႇၼႆၸိုင် တိုၼ်းၽိတ်း ၶေႃႈတူၵ်းလူင်း တၢင်းၵၢၼ်ၽွင်းတၢင် ၶႄႇ လႄႈ ဢမေႇရိၵၢၼ်ႇ ၸၼ်ႉႁၢႆႉႁႅင်းယဝ်ႉ ဝႃႈၼႆ။
မိူဝ်ႈဝႃးဝၼ်းထီႉ 17 August 2021 ၼၼ်ႉၵူၺ်းၼင်ႇၵဝ်ႇ တပ်ႉသိုၵ်းမိူင်းၶႄႇ သူင်ႇႁႅင်းသိုၵ်း လႄႈ ႁိူဝ်းတိုၵ်း ဢိၵ်ႇ ႁိူဝ်းမိၼ်တိုၵ်း ၶဝ်ႈၵႂႃႇတီႈပွတ်းၸဵင်ႇၸၢၼ်းဝၼ်းဢွၵ်ႇ လႄႈ ၸဵင်ႇၸၢၼ်းဝၼ်းတူၵ်း ၵုၼ်ထႆႇဝၼ်ႇ တႃႇၽိုၵ်းၽွၼ်ႉၵၢၼ်သိုၵ်းၵၢၼ်တိုၵ်း လႄႈ ၵၢၼ်ၽိုၵ်းၽွၼ်ႉထႅင်ႈလၢႆလၢႆလွင်ႈ”  ၼႆယဝ်ႉ။
တႆးလွတ်ႈလႅဝ်း
တႄႇၸဵမ်မိူဝ်ႈသိုၵ်းမၢၼ်ႈ တီႉၺွပ်းၵုမ်းၶင် ၸွမ်ၸိုင်ႈလႄႈ ၽူႈၵိူဝ်းၵုမ်ၸိုင်ႈမိူင်း လူင်ပွင်ၸိုင်ႈ NLD သေ ယိုတ်းဢၢမ်းၼၢတ်ႈၸိုင်ႈမိူင်းမႃး ၶၢဝ်းတၢင်း 6 လိူၼ်ပၢႆၼႆႉ ၶွင်ႇသီႇသိုၵ်းမၢၼ်ႈ မီးလွင်ႈပိုတ်းယိုဝ်းၶႃႈႁႅမ်တၢႆၵူၼ်းမိူင်း 1,000 ပၢႆယဝ်ႉဝႃႈၼႆ။
မိူဝ်ႈဝႃးဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) ၸုမ်းလူလွမ်ၸွႆႈထႅမ်ၵူၼ်းတူၵ်းၶွၵ်ႈၵၢၼ်မိူင်း (AAPP) ပိုၼ်ၽၢဝ်ႇဝႃႈ တႄႇၸဵမ်မိူဝ်ႈဝၼ်းထီႉ 1 February 2021 ၼၼ်ႉမႃး ၼႂ်းၶၢဝ်းတၢင်း 6 လိူၼ် ယွၼ်ႉၵူၼ်းမိူင်း သၢၼ်ၶတ်းသိုၵ်းမၢၼ်ႈ ယိုတ်းဢၢမ်းၼၢတ်ႈလႄႈ ထုၵ်ႇသိုၵ်းမၢၼ်ႈ ပိုတ်းယိုဝ်းၶႃႈႁႅမ်တၢႆ 1006 ၵေႃႉ၊  ထုၵ်ႇတီႉၺွပ်း ၵုမ်းၶင်တူဝ် 7,338 ၵေႃႉ ၼႂ်းၼၼ်ႉ တႃႇ 5,730 ၵေႃႉၼႆႉ တိုၵ်ႉယူႇၼႂ်း ၶွၵ်ႈၶင်ၼႆယဝ်ႉ။
AAPP  ပိုၼ်ၽၢဝ်ႇဝႆႉဝႃႈ သဵၼ်ႈသၢႆမၢႆၸိူဝ်းၼႆႉ ပဵၼ်သဵၼ်ႈသၢႆမၢႆ ဢၼ်ယိုၼ်ႈမိုဝ်း ထိုင်လႆႈၵူၺ်းသေ ၵူၼ်းမိူင်းဢၼ်လူႉသဵင်ႈတၢႆလႄႈ ၵူၼ်းထုၵ်ႇတီႉၺွပ်းၼႆႉ ၸၢင်ႈတေၼမ်လိူဝ်သေၼႆႉထႅင်ႈယူႇ ဝႃႈၼႆ။
ဢူးဢွင်ႇမဵဝ်းမိၼ်း ၽွင်းလူင်ၽၢႆႇသုၼ်ႇလႆႈသုၼ်ႇပဵၼ်ၵူၼ်း လူင်ပွင်ၸိုင်ႈ NUG ထတ်းသၢင် လၢတ်ႈဝႃႈ− သိုၵ်းမၢၼ်ႈၸႂ်ႉၶေႃႈဢၢင်ႈ လွင်ႈၶႅပ်းၵၢင်ၸႂ်ဢမ်ႇၸွမ်းတြႃး ၼႂ်းပၢင်လိူၵ်ႈတင်ႈ ၼၼ်ႉသေ ႁုပ်ႈသိမ်းဢဝ်ဢၢမ်းၼၢတ်ႈၸိုင်ႈမိူင်းဝႆႉ ၼႆယဝ်ႉ။
ယွၼ်ႉသိုၵ်းမၢၼ်ႈယိုတ်းဢၢမ်းၼၢတ်ႈလႄႈ ၵူၼ်းမိူင်းလုၵ်ႉႁိုၼ်ႇၼႄၵၢင်ၸႂ် သၢၼ်ၶတ်းသိုၵ်းမၢၼ်ႈ တူဝ်ႈတင်းမိူင်းသေ တုၵ်းယွၼ်းသုၼ်ႇလႆႈဢုပ်ႉပိူင်ႇ တီႇမူဝ်ႇၶရေႇသီႇ၊ ၽၢႆႇသိုၵ်းမၢၼ်ႈသမ်ႉ ၸႂ်ႉတိုဝ်းမၢၵ်ႇၵွင်ႈတႄႉသေ ပိုတ်းယိုဝ်းၶႃႈႁႅမ်တၢႆၵူၼ်းမိူင်း ဢမ်ႇၵိုတ်းဢမ်ႇလိုဝ်ႈ၊ ၼွၵ်ႈလိူဝ်ၼၼ်ႉဢမ်ႇၵႃး ၸႂ်ႉလၢႆးႁုၵ်းႁၢႆႉ ၶႃႈႁႅမ်တၢႆၵူၼ်းမိူင်း ပဵၼ်ၵေႃႇပဵၼ်ၵွင်လႄႈ ၸုတ်ႇၽဝ်ႁိူၼ်းယေး ၵူၼ်းမိူင်း ပဵၼ်ၽဝ်ႇပဵၼ်တဝ်ႈၵႂႃႇတင်းဝၢၼ်ႈၼႆႉ သိုၵ်းမၢၼ်ႈပူၼ်ႉပႅၼ် သုၼ်ႇလႆႈသုၼ်ႇပဵၼ်ၵူၼ်းဢမ်ႇၵႃး ပူၼ်ႉပႅၼ်ပႃး လွင်ႈၶႃႈႁႅမ်တၢႆၵူၼ်း ရႃႇၸဝတ်ႈၵႂႃႇယဝ်ႉ ဝႃႈၼႆ။
ပႅၵ်ႉသမ်ႉဝႃႈ သိုၵ်းမၢၼ်ႈ ၸႂ်ႉလၢႆးႁုၵ်းႁၢႆႉ ပိုတ်းယိုဝ်းၶႃႈႁႅမ်တၢႆလႄႈ ဢထမ်ႇမ ၶဝ်ႈတီႉၺွပ်း ၸိူင်ႉႁိုဝ်ၵေႃႈယဝ်ႉ ၵူၼ်းမိူင်းယင်းတိုၵ်းသိုပ်ႇၼႄၵၢင်ၸႂ်သိုၵ်းမၢၼ်ႈ တေႃႇထိုင်ယၢမ်းလဵဝ် ယူႇယဝ်ႉ။
ၽူႈမီးပုၼ်ႈၽွၼ်း ၸုမ်း AAPP ၵေႃႉၼိုင်ႈၵေႃႈလၢတ်ႈဝႃႈ − ၸူဝ်ႈၵႃႈ ဢၢမ်းၼၢတ်ႈတိုၵ်ႉမီး ယူႇၼႂ်းမိုဝ်းသိုၵ်းမၢၼ်ႈၼႆႉတႄႉ ၵူၼ်းၼုမ်ႇ၊ မေႃယႃ ၽူႈႁဵတ်းၵၢၼ်ၽၢႆႇပၢႆးယူႇလီ၊ ၶူးသွၼ်မေႃသွၼ် လႄႈ ၵူၼ်းမိူင်း ပႃးၸဵမ်လုၵ်ႈဢွၼ်ႇၸိူဝ်းၼႆႉ သိုၵ်းမၢၼ်ႈ ယင်းတိုၵ်ႉတေသိုပ်ႇၶႃႈႁႅမ်တၢႆထႅင်ႈယူႇ ဢမ်ႇယဝ်ႉဢမ်ႇဝၢႆး ၼႆယဝ်ႉ။
ယၢမ်းလဵဝ်ၵေႃႈ ယူႇတီႈၸုမ်း AAPP ပၵ်းတႃပႂ်ႉတူၺ်းၸွမ်းသေ တိုၵ်ႉသိုပ်ႇၵဵပ်း သဵၼ်ႈသၢႆမၢႆ ၵူၼ်းမိူင်းဢၼ်ထုၵ်ႇပူၼ်ႉပႅၼ်သုၼ်ႇလႆႈသုၼ်ႇပဵၼ်လႄႈ တီႉၺွပ်း ဢဝ်တၢင်းၽိတ်းၸိူဝ်းၼႆႉဝႆႉယူႇ ၼင်ႇၶိုတ်းၶိုတ်းၸမ်ၸမ်ဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) ၸုမ်းၵူၼ်းၼုမ်ႇၸၢဝ်းပဢူဝ်း ၼႂ်းမိူင်း/ၼွၵ်ႈမိူင်း 11 ၸုမ်း ႁူမ်ႈၵၼ် ပိုၼ်ၽၢဝ်ႇသၢၼ်ၶတ်း လွင်ႈဢၼ်ၸုမ်းပျီႇတူႉၸိတ်ႉပဢူဝ်း PNO/PNA ႁူမ်ႈတင်း ၸုမ်းသိုၵ်းမၢၼ်ႈ ယိုတ်းဢၢမ်းၼၢတ်ႈသေ ႁဵတ်းႁႂ်ႈလွၵ်းပိူင် ၸဝ်ႈဢႃႇၼႃႇသိုၵ်း သိုပ်ႇယိုၼ်းယၢဝ်းၵႂႃႇၼၼ်ႉ ၼႆယဝ်ႉ။
ၼႂ်းလိၵ်ႈပိုၼ်ၽၢဝ်ႇ ၸုမ်းၵူၼ်းၼုမ်ႇၸၢဝ်းပဢူဝ်း 11 ၸုမ်း ၼၼ်ႉ ပႃးဝႆႉဝႃႈ ယၢမ်းၽွင်းတေႃႈလဵဝ်ၼႆႉ ပဵၼ်ၽွင်းယၢမ်း လူဝ်ႇလႆႈယူႇၽၢႆႇပေႃႈမႄႈၵူၼ်းမိူင်းသေ လုၵ်ႉၽိုၼ်ႉသၢၼ်ၶတ်း ၼင်ႇႁိုဝ်လွၵ်းပိူင် ၸဝ်ႈဢႃႇၼႃႇသိုၵ်း ပေႃးတေမွတ်ႇႁၢႆ ၼႆသေတႃႉ ၸုမ်းပျီႇတူႉၸိတ်ႉပဢူဝ်း PNO/PNA သမ်ႉ ဢမ်ႇတိုၵ်းယိုဝ်းသိုၵ်းမၢၼ်ႈ သေဢမ်ႇၵႃး ဢဝ်လွင်ႈတၢင်းဝႃႈ ၸုမ်းၵႅတ်ႇၶႄႇၵူၼ်းမိူင်းယၢင်းလႅင် PDF/KNDF ပူၼ်ႉပႅၼ်ၼႃႈတီႈၼႆသေ ၵႂႃႇႁူမ်ႈတင်း သိုၵ်းမၢၼ်ႈ ၶိုၼ်းပိုတ်ႇၼႃႈသိုၵ်း တိုၵ်းယိုဝ်း ၸုမ်းၵႅတ်ႇၶႄႇၵူၼ်းမိူင်းယၢင်းလႅင် PDF/KNDF လႄႈ ႁဝ်းၶႃႈ ၸင်ႇလႆႈပိုၼ်ၽၢဝ်ႇသၢၼ်ၶတ်း ဝႃႈၼႆ။
ၽွင်းယၢမ်းတပ်ႉသိုၵ်းၸိူဝ်ႉၸၢတ်ႈယၢင်းလႅင် KNDF ၊ တပ်ႉသိုၵ်းယၢင်းလႅင် KA ၊ ၸုမ်းၵႅတ်ႇၶႄၵူၼ်းမိူင်း PDF တင်း သိုၵ်းမၢၼ်ႈ ပဵၼ်ပၢင်တိုၵ်းၵၼ် ၸွမ်းလႅၼ်လိၼ် မိူင်းတႆး-မိူင်းယၢင်းလႅင်ယူႇၼႆႉ ၸုမ်းပျီႇတူႉၸိတ်ႉပဢူဝ်း PNO/PNA သမ်ႉ တိုၵ်းယိုဝ်းၸွႆႈ ၽၢႆႇသိုၵ်းမၢၼ်ႈ ၼႆယဝ်ႉ။
လၢႆးႁဵတ်းသၢင်ႈ ဢၼ်ၸုမ်းပျီႇတူႉၸိတ်ႉပဢူဝ်း PNO/PNA ၸႂ်ႉၵူႈလၢႆးတၢင်းသေ ႁူမ်ႈပွင်းတင်း တပ်ႉသိုၵ်းမၢၼ်ႈၼႆႉ ဢမ်ႇၵဵဝ်ႇသင်ၵၼ်တင်း ၸိူဝ်ႉၸၢတ်ႈပဢူဝ်းတင်းသဵင်ႈ လႄႈ လွင်ႈၸုမ်းပျီႇတူႉၸိတ်ႉပဢူဝ်း PNO/PNA ၸွႆႈသိုၵ်းမၢၼ်ႈ ႁဵတ်းႁႂ်ႈလွၵ်းပိူင် ၸဝ်ႈဢႃႇၼႃႇသိုၵ်း သိုပ်ႇယိုတ်းယၢဝ်းၵႂႃႇၼၼ်ႉၵေႃႈ ႁဝ်းၶႃႈ ၸုမ်းၵူၼ်းၼုမ်ႇၸၢဝ်းပဢူဝ်း ၼႂ်းမိူင်း/ၼွၵ်ႈမိူင်း သၢၼ်ၶတ်းႁၢဝ်ႈႁၢဝ်ႈႁႅင်းႁႅင်း ဝႃႈၼႆ။
ၸုမ်းၵူၼ်းၼုမ်ႇၸၢဝ်းပဢူဝ်း ၼႂ်းမိူင်း/ၼွၵ်ႈမိူင်း 11 ၸုမ်း ဢၼ်ႁူမ်ႈၵၼ် ပိုၼ်ၽၢဝ်ႇသၢၼ်ၶတ်း ၸုမ်းပျီႇတူႉၸိတ်ႉပဢူဝ်း PNO/PNA ၼႆႉ ပဵၼ်ၸုမ်းၵူၼ်းၼုမ်ႇပဢူဝ်း ဢၼ်မီးတီႈ မိူင်းဢမေႇရိၵၢၼ်ႇ၊ မိူင်းသိင်ႇၵပူဝ်ႇ၊ မိူင်းထႆး၊ မိူင်းမလေးသျႃး၊ မိူင်းၵျႃႇပၢၼ်ႇ၊ မိူင်းယၢင်းလႅင်၊ တႃႈၵုင်ႈ၊ သႅၼ်းႁုၼ်ႈမႂ်ႇ Gen-Z၊ ငဝ်ႈငုၼ်းလုၵ်ႈႁဵၼ်းပဢူဝ်း ၸၼ်ႉၸွမ်ၵူႈတီႈ၊ ၵူၼ်းၼုမ်ႇပဢူဝ်း ဢၼ်ၶႂ်ႈလႆႈၾႅတ်ႇတရႄႇတီႇမူဝ်ႇၶရေႇသီႇ လႄႈ ၸုမ်းတူင်ႇဝူင်းၵူၼ်းပဢူဝ်း ဝႃႈၼႆ။
တႆးလွတ်ႈလႅဝ်း
ၵၢၼ်ၶူၼ်ႉသွၵ်ႈႁႃ ၵူၼ်းၸိူဝ်းၵိုတ်းၶမ် တႂ်ႈႁိူၼ်းတိူၵ်ႈ ယွၼ်ႉၽေးၽႅၼ်ႇလိၼ်ဝႆ ၸၼ်ႉႁၢႆႉႁႅင်း ဢၼ်မီးႁႅင်းသၼ်ႇဝႆ 7.2 ရိၵ်ႇတိူဝ်ႇ တီႈမိူင်းႁေႇတီႇၼၼ်ႉ ထူပ်းၵူၼ်းလူႉသဵင်ႈတၢႆ တိူဝ်းၶိုၼ်ႈထႅင်ႈလႄႈ တူဝ်ၼပ်ႉမီးၸမ်ထိုင် 2,000 ၵေႃႉယဝ်ႉ ဝႃႈၼႆ။
မိူဝ်ႈဝႃး ဝၼ်းထီႉ 18 August 2021 (လိူၼ်ၵဝ်ႈမႂ်ႇ 11 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ BBC ဢွၵ်ႇၼႄဝႆႉ ၵဵဝ်ႇလူၺ်ႈလွင်ႈ ၸုမ်းၽၢႆႇၵုမ်းထိင်းႁႄႉၵင်ႈၽေးပၼ်ၵူၼ်းမိူင်း မိူင်းႁေႇတီႇ ဢွၵ်ႇမႃးလၢတ်ႈ ၵဵဝ်ႇလူၺ်ႈလွင်ႈလႆႈပဵၼ်ၽေးသၽႃႇဝ ၽႅၼ်ႇလိၼ်ဝႆ (ဢိင်ႇသၼ်ႇ) မိူဝ်ႈဝၼ်းထီႉ 14 August 2021 ပူၼ်ႉမႃးၼၼ်ႉဝႃႈ ၵၢၼ်ၶူၼ်ႉသွၵ်ႈႁႃ ၵူၼ်းၸိူဝ်းၵိုတ်းၶမ် ၼႂ်းႁိူၼ်းယေးႁိူၼ်းတိူၵ်ႈ ဢၼ်လူမ်ႉၵူၼ်ႇပင်း ၸိူဝ်းၼၼ်ႉ တိုၵ်ႉသိုပ်ႇတူင်ႉၼိုင်ႁဵတ်းသၢင်ႈယူႇ ၶိုၼ်းၶိုၼ်းဝၼ်းဝၼ်းလႄႈ ထူပ်းၵူၼ်းလူႉသဵင်ႈတိူဝ်းထႅင်ႈ 500 ပၢႆသေ ႁဵတ်းႁႂ်ႈတူဝ်ၼမ်ႉ ၵူၼ်းလူႉသဵင်ႈတၢႆ ယွၼ်ႉၽေးၽႅၼ်ႇလိၼ်ဝႆၼႆႉ မီးၵႂႃႇ   1,941 ၵေႃႉယဝ်ႉ ဝႃႈၼႆ။
AP
ၸၢတ်ႈၸိုင်ႈလုမ်ႈၾႃႉ UN လၢတ်ႈဝႃႈ ယၢမ်းလဵဝ် မီးလုၵ်ႈဢွၼ်ႇဢမ်ႇယွမ်း 500,000 ၵေႃႉ ဢၼ်ဢမ်ႇမီး ႁိူၼ်းယေးတီႈလိုဝ်ႈသဝ်း လႄႈ ဢမ်ႇမီးၶဝ်ႈၼမ်ႉတၢင်းၵိၼ် ၵုမ်ႇထူၼ်ႈတႃႇလဵင်ႉသၢႆၸႂ်၊ Bruno Maes တူဝ်တႅၼ်း UN ၽၢႆႇလူလွမ်တူၺ်းထိုင်လုၵ်ႈဢွၼ်ႇ (UNICEF) လၢတ်ႈဝႃႈ ၵူၼ်းၼႂ်းၼႃႈႁိူၼ်း လႄႈ လင်ႁိူၼ်းယေးၵူၼ်းမိူင်းႁေႇတီႇ လူႉတၢႆ လႄႈ လူႉလႅဝ် ၼပ်ႉပေႃးဢမ်ႇသုတ်းသဵင်ႈလႆႈ ယၢမ်းလဵဝ် ပဵၼ်ၽွင်းထူပ်းၽေးယႂ်ႇလူင် ယွၼ်ႉလူမ်းလႅင်ႉ Grace ၶိုၼ်းၽတ်ႉသႂ်ႇထႅင်ႈ ႁဵတ်းႁႂ်ႈၾူၼ်တူၵ်းလူမ်းၽတ်ႉ ဝၢႆးၽႅၼ်ႇလိၼ်ဝႆၼၼ်ႉ ၼႆယဝ်ႉ။
ဢၼ်လႆႈလူႉၵွႆႁႅင်းသေပိူၼ်ႈ ယွၼ်ႉၽေးၽႅၼ်ႇလိၼ်ဝႆ ပွၵ်ႈၵမ်းၼႆႉ ပဵၼ်တီႈၼႂ်းဝဵင်း လႅတ်ႉသ် ၶၢႆႉယႅတ်ႉသ် (Les Cayes) မီးၼႂ်းမိူင်းႁေႇတီႇပွၼ်းတွၼ်ႈတႂ်ႈ ႁူင်းယႃလႆႈလူမ်ႉၵူၼ်ႇပင်းတၢင်းလင် လႄႈ ႁူင်းယႃ လၢႆလႆပိုၼ်ႉတီႈ  ဢမ်ႇၸၢင်ႈယူတ်းယႃပၼ်ၵူၼ်းပဵၼ်လႆႈ ယွၼ်ႉဢမ်ႇမီးၶိူင်ႈၵမ်ႉၵႅမ် ၽၢႆႇပၢႆးယူႇလီ လႄႈ မေႃယႃဢမ်ႇၵုမ်ႇထူၼ်ႈလႆႈ ဢၼ်ၵူၼ်းမၢတ်ႇၸဵပ်း မီးၼမ်ထိုင် 9,900 ၵေႃႉ ၼၼ်ႉၼႆယဝ်ႉ။
မိူဝ်ႈဝၼ်းထီႉ 12 January 2010 ပူၼ်ႉမႃးၼၼ်ႉၵေႃႈ တီႈမိူင်းႁေႇတီႇ လႆႈပဵၼ်ၽေးၽႅၼ်ႇလိၼ်ဝႆ ႁႅင်းသၼ်ႇဝႆ 7.0 ရိၵ်ႇတိူဝ်ႇ ႁဵတ်းႁႂ်ႈမီးၵူၼ်းလူႉသဵင်ႈတၢႆၼမ် 200,000 – 300,000 ၵေႃႉ လႄႈ ၵူၼ်းမၢတ်ႇၸဵပ်းၼပ်ႉႁူဝ်သႅၼ်မိူၼ်ၵၼ် ၼႆယဝ်ႉ။
တႆးလွတ်ႈလႅဝ်း
တႆးလွတ်ႈလႅဝ်း
တီႈမိူင်းလၢဝ်း ထူပ်းႁၼ်ၵူၼ်းတိတ်းၸပ်းၸိူဝ်ႉမႅင်း COVID-19 ၸိူဝ်ႉၾၼ်းမႂ်ႇ Delta Plus  (2) ၵေႃႉ လုၵ်ႉတီႈၸိူဝ်ႉၽၼ်း Delta  လႅၵ်ႈလၢႆႈပဵၼ်မႃး ၼႆယဝ်ႉ။
မိူဝ်ႈဝႃးဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ) သီသဝတ်ႇ သုတ်ႇထၼိရၵ်ႉသႆး (Sisavath Soutthaniraxay) ၵႅမ်ၽူႈၸတ်းၵၢၼ် ၽၢႆႇၵုမ်းထိင်း ၸိူဝ်ႉမႅင်းတၢင်းပဵၼ်  ႁွင်ႈၵၢၼ်လူင်ပၢႆးယူႇလီ မိူင်းလၢဝ်း  လႆႈလၢတ်ႈ ၼႂ်းပၢင်သပ်းၸႅင်ႈၶၢဝ်ႇ တီႈ “ဝဵင်းၸၼ်း” ဝဵင်းလူင်မိူင်းလၢဝ်း ၼၼ်ႉဝႃႈ ထူပ်းႁၼ်ၵူၼ်းတိတ်းၸပ်းၸိူဝ်ႉမႅင်း COVID-19 ၸိူဝ်ႉၽၼ်းမႂ်ႇ  Delta Plus ၸပ်းမႃးၸွမ်းႁႅင်းၵၢၼ် ဢၼ်လုၵ်ႉမိူင်းႁိမ်းႁွမ်းမႃးၼၼ်ႉ မီး (2) ၵေႃႉယဝ်ႉ ဝႃႈၼႆ။
လိူဝ်သေၼၼ်ႉ သိုပ်ႇလၢတ်ႈထႅင်ႈဝႃႈ ၵူၼ်းၼႂ်းမိူင်းၵူႈၵေႃႉ ယႃႇပေတူၵ်းတိုၼ်ႇၸႂ်ၸွမ်းၼႃႇလႄႈ ၼင်ႇႁိုင်တေၵုမ်းထိင်းလႆႈ ၸိူဝ်ႉမႅင်းတၢင်းပဵၼ် COVID-19  ၽႄႈလၢမ်းၼၼ်ႉ တုၵ်းယွၼ်းႁႂ်ႈၵူႈၵေႃႉ ႁဵတ်းသၢင်ႈၸွမ်း လွၵ်းလၢႆးႁႄႉၵင်ႈ  COVID-19  ဢိၵ်ႇတင်း  ႁႂ်ႈမေႃယူႇၸွမ်း ငဝ်းလၢႆးဢၼ်ပဵၼ်ယူႇၼႆႉ ၼႆယဝ်ႉ။
ၼႂ်းၶၢဝ်းတၢင်း 24 ၸူဝ်ႈမူင်းၼႆႉၵူၺ်း ၵူၼ်းတိတ်းၸပ်းတၢင်းပဵၼ်မႂ်ႇ မိူင်းလၢဝ်း မီးၵႂႃႇ 207 ၵေႃႉ သေ ပဵၼ်ၵူၼ်းဢၼ်လုၵ်ႉတၢင်းၼွၵ်ႈမိူင်းၶဝ်ႈမႃး 184 ၵေႃႉ ၵူၼ်းပဵၼ်ဢၼ်တိတ်းၸပ်း ၼႂ်းမိူင်း 23 ၵေႃႉၼႆယဝ်ႉ။
 တေႃႇထိုင်မိူဝ်ႈဝႃးဝၼ်းထီႉ 17 August 2021 ၵူၼ်းတိတ်းၸပ်းၸိူဝ်ႉမႅင်း COVID-19 ၼႂ်းမိူင်းလၢဝ်း တင်းမူတ်း  မီး10,648 ၵေႃႉ၊ ယူတ်းယႃၸိုၼ်ႈၶႅၼ်းၶိုၼ်း 6,651 ၵေႃႉ၊ ၵူၼ်းလူႉသဵင်ႈတၢႆမီး  9 ၵေႃႉ ၼႆယဝ်ႉ။
တႆးလွတ်ႈလႅဝ်း
ဢၢင်ႈဢိင်မႃးတီႈ The Star, thairath
ပိၼ်ႇတႅမ်ႈ ယိင်းၸၢမ်သႅင်
ယူႇတီႈ ၸုမ်းငဝ်ႈငုၼ်းႁႅင်းၵၢၼ်ၵူႈမိူင်းမိူင်း International Trade Union Confederation (ITUC) သေ မၵ်းမၼ်ႈ လၢတ်ႈၵႂႃႇဝႃႈ ဝၢႆးသေသိုၵ်းမၢၼ်ႈ ယိုတ်းဢၢမ်းၼၢတ်ႈမႃးၶၢဝ်းတၢင်း 6 လိူၼ်ၼႆႉ မိူင်းႁူမ်ႈတုမ် ၶဝ်ႈပႃးၵႂႃႇၼႂ်းသဵၼ်ႈသၢႆမၢႆ 10 မိူင်း ဢၼ်ႁႅင်းၵၢၼ် ထုၵ်ႇပူၼ်ႉပႅၼ်သုၼ်ႇလႆႈသုၼ်ႇပဵၼ် ႁႅင်းၼၼ်ႉယူႇဝႃႈၼႆ။
ၼႂ်းၽိုၼ်လိၵ်ႈ ၸုမ်းငဝ်ႈငုၼ်းႁႅင်းၵၢၼ်ၵူႈမိူင်းမိူင်း ဢွၵ်ႇဝႆႉတႃႇၼႂ်းပီႊ 2021 ၼၼ်ႉ ႁႅင်းၵၢၼ်မိူင်းႁူမ်ႈတုမ်ၼႆႉ ထုၵ်ႇပူၼ်ႉပႅၼ် သုၼ်ႇလႆႈသုၼ်ႇပဵၼ် ႁၢဝ်ႈႁႅင်းဝႆႉယူႇ ဝႃႈၼႆ။
ၵႅမ်ၽူႈၼမ်းၼႂ်း 1 ဢူးၼႄႇလိၼ်းဢွင်ႇ ၸုမ်းႁႅင်းၵၢၼ် (MICS- TUsF) လၢတ်ႈဝႃႈ သင်လွင်ႈသိုၵ်းမၢၼ်ႈ ယိုတ်းဢၢမ်းၼၢတ်ႈၼႆႉ တေယိုၼ်းယၢဝ်းၶၢဝ်းႁိုင် ၵႂႃႇထႅင်ႈယူႇၼႆၸိုင် မိူင်းႁူမ်ႈတုမ်ၼႆႉတေပဵၼ်မႃး မိူင်းဢၼ်မီးႁႅင်းၵၢၼ်ထုၵ်ႇပူၼ်ႉပႅၼ် သုၼ်ႇလႆႈသုၼ်ႇပဵၼ် ႁႅင်းလိူဝ်ပိူၼ်ႈသုတ်းယူႇဝႃႈၼႆ။
ယွၼ်ႉၶွင်ႇသီႇသိုၵ်းမၢၼ်ႈ ဢွၵ်ႇလိၵ်ႈတီႉၺွပ်း ၸုမ်းဢွၼ်ႁူဝ်ႁႅင်းၵၢၼ် လႄႈ ၵူၼ်းတူင်ႉၼိုင်ႈတူင်ႇဝူင်းၵူၼ်းသေ ဢမ်ႇမီးၽႂ် တေၸုၵ်းယူႇၽၢႆႇႁႅင်းၵၢၼ် လႄႈ ၸွႆႈထႅမ်ႁႅင်းၵၢၼ်၊ ႁွင်ႈၵၢၼ်ၵဵဝ်ႇၸွမ်းႁႅင်းၵၢၼ်ၵမ်းသိုဝ်ႈ ဢၼ်ယူႇတႂ်ႈၶွင်ႇသီႇသိုၵ်းမၢၼ်ႈၵုမ်းၵမ်ဝႆႉၼၼ်ႉၵေႃႈ ဢမ်ႇၵႄႈလိတ်ႈပၼ် ပၼ်ႁႃႁႅင်းၵၢၼ်လႆႈလီသေ ယွၼ်ႉငဝ်းလၢႆးလွင်ႈသုၵ်ႉယုင်ႈၸိူဝ်းၼႆႉသေ ႁဵတ်းႁႂ်ႈ ႁႅင်းၵၢၼ်မီးလွင်ႈယၢပ်ႇၽိုတ်ႇ ၼႂ်းၵၢၼ်ယူႇသၢင်ႈၵိၼ်သဝ်းသေဢမ်ႇၵႃး ပဵၼ်မႃးလွင်ႈသင်ၵေႃႈ ၵႃႈလႆႈၵူမ်ႈႁူဝ် ႁပ်ႉဢဝ်ၵူၺ်းဝႃႈၼႆ။
ယွၼ်ႉၽွၼ်းယွၼ်ႈ သိုၵ်းမၢၼ်ႈယိုတ်းဢၢမ်းၼၢတ်ႈသေ ၼွၵ်ႈမိူင်းဢၼ်မႃးလူင်းတိုၼ်း ၼႂ်းမိူင်းႁူမ်ႈတုမ် ၼၼ်ႉၵေႃႈ လႆႈပိၵ်ႉဢိုတ်းႁူင်းၵၢၼ် လႄႈ လွင်ႈၼွၵ်ႈမိူင်း မႃးလူင်းတိုၼ်းမႂ်ႇၼႂ်းမိူင်းၵေႃႈဢမ်ႇမီးသေ ႁဵတ်းႁႂ်ႈၵၢၼ်ငၢၼ်းဢေႇမင်လူင်းဝႃႈၼႆ။
ၼွၵ်ႈလိူဝ်ၼၼ်ႉ ငိုၼ်းတွင်းတၢင်းယေးငိုၼ်းၵေႃႈ ဢမ်ႇပၼ်ႇၵႂႃႇလႆႈလီသေ ႁဵတ်းႁႂ်ႈၵၢၼ်ငၢၼ်း ၸဝ်ႈပၢႆးမၢၵ်ႈမီးၶဝ် ၸိူင်ႉထိူင်း လႄႈ ၵိုတ်းယင်ႉပႃးဝႃႈၼႆ။
ၸွမ်းၼင်ႇၶေႃႈမုၼ်းႁႅင်းၵၢၼ်ၼၼ်ႉၼႆၸိုင် ၶၢဝ်းတၢင်း 6 လိူၼ် ၽွင်းသိုၵ်းမၢၼ်ႈ ယိုတ်းဢၢမ်းၼၢတ်ႈၼႆႉ ၵူၼ်းဢၼ်သုမ်းၵၢၼ်ငၢၼ်း တီႈၼႂ်းမိူင်းႁူမ်ႈတုမ်ၼႆႉ ဢမ်ႇယွမ်း 5 သႅၼ် သေ ဢၼ်ပႂ်ႉတႃႇတေ လႆႈၵၢၼ်မႂ်ႇၼၼ်ႉၵေႃႈ မီးယူႇၼပ်ႉႁူဝ်လၢၼ်ႉမၼ်းဝႃႈၼႆ။
ပၼ်ႁႃလွင်ႈသုၵ်ႉယုင်ႈၸိူဝ်းၼႆႉၵေႃႈ ပဵၼ်မႃးဝၢႆးသေ ၶွင်ႇသီႇသိုၵ်းမၢၼ်ႈ ယိုတ်းဢၢမ်းၼၢတ်ႈ၊  လွင်ႈၼႆႉ ၶွင်ႇသီႇ သိုၵ်းမၢၼ်ႈလူဝ်ႇႁပ်ႉဢဝ်ပုၼ်ႈၽွၼ်း လႄႈ လူဝ်ႇလႆႈၵႄႈလိတ်ႈပၼ်ႁႃၸိူဝ်းၼႆႉ ဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ)ၼႆႉ ၶွင်ႇသီႇၽၢႆႇႁူမ်ႇလူမ်ႈၸၢတ်ႈၸိုင်ႈလုမ်ႈၾႃႉ လႆႈႁဵတ်းပၢင်ၵုမ်ဢုပ်ႇဢူဝ်းၵၼ် လွင်ႈမိူင်းႁူမ်ႈတုမ် လႄႈ ယူႇတီႈမိူင်းဢင်းၵိတ်ႉသေ လႆႈတိုၵ်းသူၼ်းလၢတ်ႈၵႂႃႇဝႃႈ ႁႂ်ႈလႆႈပၢၵ်ႈပႅတ်ႈ လွင်ႈသုၵ်ႉယုင်ႈလွင်ႈၵၢၼ်မိူင်း ၼႂ်းမိူင်းႁူမ်ႈတုမ် ဢၼ်ပဵၼ်ယူႇယၢမ်းလဵဝ်ၼႆႉ ၵမ်းၼိုင်ႈသေ ႁႂ်ႈဝႆႉလွင်ႈသမ်းယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ပၼ်ၵူၼ်းမိူင်း ပဵၼ်လွင်ႈယႂ်ႇလႄႈ ႁဵတ်းသၢင်ႈ ဢွၼ်တၢင်းသုတ်းဝႃႈၼႆ။
James Kariuki ၵႅမ်ၽွင်းတၢင် မိူင်းဢင်းၵိတ်ႉ လၢတ်ႈဝႃႈ တီႈၼႂ်းပၢင်ၵုမ်ၼႆႉ မီးၽူႈၶဝ်ႈၸုမ်းၶွင်ႇသီႇၽၢႆႇႁူမ်ႇလူမ်ႈ၊ ၽူႈၶဝ်ႈၸုမ်းသမ်းယႃႈယႃႁႄႉၵင်ႈတူဝ်ႈလုမ်ႈၾႃႉ ၸုမ်းဢူၺ်းလီ Gavi ၶဝ် လႆႈၶိုၼ်ႈႁွတ်ႈသေ ဢုပ်ႇဢူဝ်းၵၼ်ဝႃႈ ၵူႈၸုမ်း ႁႂ်ႈလႆႈႁူမ်ႈမိုဝ်းၸွမ်း ၸၢတ်ႈၸိုင်ႈလုမ်ႈၾႃႉယဝ်ႉ တေဢမ်ႇဢဝ်လွင်ႈၵၢၼ်မိူင်း လွင်ႈၶိူဝ်းၵူၼ်း လႄႈ လွင်ႈၵိူဝ်းယမ် ၸိူဝ်းၼႆႉ မႃးၵဵဝ်ႇယုင်ႈၸွမ်း တေလႆႈဝႆႉလွင်ႈၽဵင်ႇပဵင်းသေ ႁဵတ်းသၢင်ႈပၼ် ႁႂ်ႈၵူၼ်းမိူင်းႁူမ်ႈတုမ် လႆႈသမ်းယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ယူႇဝႃႈၼႆ။
ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ Erywan Yusof ဢၼ်ၶိုၼ်ႈႁွတ်ႈၸွမ်း ပၢင်ၵုမ်ၶွင်ႇသီႇၽၢႆႇႁူမ်ႇလူမ်ႈ ၸၢတ်ႈၸိုင်ႈလုမ်ႈၾႃႉၼၼ်ႉၵေႃႈ လႆႈတုၵ်းယွၼ်း ႁႂ်ႈၵူႈမိူင်းမိူင်း ၵိုတ်းလိုဝ်ႈလွင်ႈၵၢၼ်မိူင်းၵမ်းၼိုင်ႈသေ တူၺ်းထိုင်လွင်ႈသုၼ်ႇလႆႈသုၼ်ႇပဵၼ်ၵူၼ်းယဝ်ႉ ၸွႆႈတုမ်ႉတွပ်ႇလွင်ႈမိူင်းႁူမ်ႈတုမ် ဝႃႈၼႆ။
ၵႅမ်ၽွင်းတၢင် မိူင်းဢင်းၵိတ်ႉ လႆႈတွပ်ႇလၢတ်ႈတီႈသိုဝ်ႇၶၢဝ်ႇ ဝၢႆးပၢင်ၵုမ်ယဝ်ႉၵႂႃႇၼၼ်ႉဝႃႈ ဢွၼ်ၼႃႈသိုၵ်းမၢၼ်ႈ ပႆႇယိုတ်းဢၢမ်းၼၢတ်ႈ လူင်ပွင်ၸိုင်ႈပႃႇတီႇၼူၵ်ႉယုင်း (NLD) ၼၼ်ႉ လွင်ႈသမ်းယႃႈယႃ ႁႄႉၵင်ႈၸိူဝ်ႉမႅင်း တၢင်းပဵၼ် COVID-19 တီႈၼႂ်းမိူင်းႁူမ်ႈတုမ်ၼႆႉ တေလႆႈဝႃႈ မီးဢဵၼ်ႁႅင်းယူႇၽွင်ႈလႄႈ မီးၽႅၼ်ၵၢၼ် ယူႇသေတႃႉၵေႃႈဝၢႆးသိုၵ်းမၢၼ်ႈယိုတ်းဢၢမ်းၼၢတ်ႈယဝ်ႉၼႆႉ ၽၢႆႇပၢႆးယူႇလီၵေႃႈ ဢမ်ႇပၼ်ႇၵႂႃႇလႆႈလီ သေဢမ်ႇၵႃး မေႃယႃလူင် ဢိၵ်ႇ ၵူၼ်းႁဵတ်းၵၢၼ်ၽၢႆႇပၢႆးယူႇလီ၊ ႁူင်းယႃ ၸိူဝ်းၼႆႉၵေႃႈ ထုၵ်ႇႁဵတ်းႁၢႆႉယူႇလႄႈ ၵူၼ်းမိူင်းႁူမ်ႈတုမ် ဢၼ်လႆႈသမ်းယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ၵေႃႈ တိုၵ်ႉမီးမွၵ်ႈ ႁူဝ်ပၢၵ်ႇသၢမ် (3%) ၵူၺ်းဝႃႈၼႆ။
တႆးလွတ်ႈလႅဝ်း
မိူဝ်ႈဝႃးဝၼ်းထီႉ 17 August 2021 တပ်ႉသိုၵ်းမိူင်းၶႄႇ သူင်ႇႁႅင်းသိုၵ်း လႄႈ ႁိူဝ်းတိုၵ်း ဢိၵ်ႇ ႁိူဝ်းမိၼ်တိုၵ်း ၶဝ်ႈၵႂႃႇတီႈႁိမ်းၵုၼ်ထႆႇဝၼ်ႇ ၼႆယဝ်ႉ။
ငဝ်ႈငုၼ်းတပ်ႉသိုၵ်းပွတ်းဢွၵ်ႇ ၶွင်တပ်ႉသိုၵ်းၶႄႇ (People’s Liberation Army = PLA) လႆႈပိုၼ်ၽၢဝ်ႇၵႂႃႇဝႃႈ “ႁိူဝ်းတိုၵ်း၊ ႁိူဝ်းမိၼ်တိုၵ်း၊ ႁိူဝ်းမိၼ်ၵူတ်ႇထတ်းႁိူဝ်းလမ်ၼမ်ႉ လႄႈ ႁူမ်ႈပႃးၵူၼ်းသိုၵ်းတင်းၼမ် ထုၵ်ႇသူင်ႇၵႂႃႇတီႈ ပွတ်းၸဵင်ႇၸၢၼ်းဝၼ်းဢွၵ်ႇ လႄႈ ၸဵင်ႇၸၢၼ်းဝၼ်းတူၵ်း ၵုၼ်ထႆႇဝၼ်ႇ တႃႇၽိုၵ်းၽွၼ်ႉၵၢၼ်သိုၵ်းၵၢၼ်တိုၵ်း လႄႈ ၵၢၼ်ၽိုၵ်းၽွၼ်ႉထႅင်ႈလၢႆလၢႆလွင်ႈ” ဝႃႈၼႆ။
တၢင်းႁွင်ႈၵၢၼ်လူင် ၽၢႆႇၵႅတ်ႇၶႄ ထႆႇဝၼ်ႇ ၵေႃႈလၢတ်ႈဝႃႈ “တပ်ႉသိုၵ်းထႆႇဝၼ်ႇ ယင်းတိုၵ်ႉၵုမ်းၵမ်ငဝ်းလၢႆးဝႆႉလႆႈၼိမ်မၼ်ႈလီယူႇလႄႈ တိုၵ်ႉထတ်းသၢင်ငဝ်းလၢႆး ၸွမ်းပိုၼ်ႉတီႈ ၵပ်ႉၵႅပ်ႈၵုၼ်ထႆႇဝၼ်ႇ ႁူမ်ႈတင်းလွင်ႈၶိုၼ်ႈယႂ်ႇၵူႈပိူင်ပိူင်ၼႂ်းၼႃႈၼမ်ႉပၢင်ႇလၢႆႇ ၊ ၼိူဝ်ၵၢင်ႁၢဝ် ၸိူဝ်းၼႆႉသေ ႁၢင်ႈႁႅၼ်းဝႆႉတႃႇတေႃႇသူႈၶိုၼ်းၵူႈလၢႆးလၢႆးယူႇ” ၼႆယဝ်ႉ။
မိူဝ်ႈပူၼ်ႉမႃးဢမ်ႇပႆႇႁိုင်သင်ၼႆႉ တပ်ႉသိုၵ်းၶႄႇ PLA လႆႈသပ်းၸႅင်ႈၶၢဝ်ႇဝႆႉဝႃႈ “ဢမေႇရိၵၢၼ်ႇ လႄႈ ထႆႇဝၼ်ႇ လႆႈႁူမ်ႈမိုဝ်းၵၼ်ႁဵတ်းသၢင်ႈ လွင်ႈသေႃႇသူၼ်းလႄႈ ၼႄၽၢင်ႁၢင်ႈႁၢႆႉၸႃႉ ဢၼ်ပူၼ်ႉပႅၼ်တေႃႇ ဢၢမ်းၼၢတ်ႈၵၢၼ်ဢုပ်ႉပိူင်ႇၽွင်းငမ်းမိူင်းၶႄႇ ႁၢဝ်ႈႁႅင်းမႃး လၢႆပွၵ်ႈလၢႆၵမ်း သေဢမ်ႇၵႃး ယင်းယႃႉၵဝ်းႁႂ်ႈလွင်ႈငမ်းယဵၼ်၊ လွင်ႈၼိမ်သဝ်း ၼႂ်းပိုၼ်ႉတီႈထႆႇဝၼ်ႇ လူႉလႅဝ်ၵႂႃႇပႃးထႅင်ႈ” ဝႃႈၼႆ။
သိုပ်ႇလၢတ်ႈထႅင်ႈဝႃႈ ၵၢၼ်ၽိုၵ်းၽွၼ်ႉၵၢၼ်သိုၵ်းၵၢၼ်တိုၵ်းၼႆႉ လမ်ႇလွင်ႈတႃႇၵၢၼ်ပွင်သၢင်ႈ လွင်ႈၼိမ်သဝ်း ၼႂ်းၵုၼ်ထႆႇဝၼ်ႇလႄႈ ထုၵ်ႇလီထိင်းသိမ်းဝႆႉဢၢမ်းၼၢတ်ႈၵၢၼ်ဢုပ်ႉပိူင်ႇ ၸိုင်ႈမိူင်းၶႄႇသေ လူဝ်ႇတိုၵ်းတေႃးပႅတ်ႈ လွင်ႈၽၢႆႇၼွၵ်ႈၶဝ်ႈမႃး ယႃႉၵဝ်းသေႃႇသူၼ်း ႁႂ်ႈထႆႇဝၼ်ႇဢဝ်လွတ်ႈလႅဝ်းၵွၼ်းၶေႃၸိူဝ်းၼႆႉ  ဝႃႈၼႆ ။
လိူဝ်ၼၼ်ႉ ၶႄႇယင်းပၢႆလၢတ်ႈပႃးဝႃႈ ၵုၼ်ထႆႇဝၼ်ႇၼႆႉ ပဵၼ်ၸႄႈမိူင်းဢၼ်ၼိုင်ႈ ၼႂ်းမိူင်းၶႄႇၵူၺ်း ၼႆယူႇယဝ်ႉ။
တႆးလွတ်ႈလႅဝ်း
ဢၢင်ႈဢိင်မႃးတီႈ TNN World
ပိၼ်ႇတႅမ်ႈ &#8211; ယိင်းၸၢမ်သႅင်
ဝၢႆးသေ ယိုတ်းလႆႈမိူင်း ၸုမ်းတႃႇလီႇပၼ်ႇ သပ်းၸႅင်ႈပိုၼ်ၽၢဝ်ႇ ပဵၼ်ပွၵ်ႈဢွၼ်ႇတၢင်းသုတ်းဝႃႈ တေဢမ်ႇမီးလွင်ႈ ႁဵတ်းႁၢႆႉတေႃႇၵူၼ်းယၢမ်ႈႁၢပ်ႇၵၢၼ်ၸွႆႈ သိုၵ်းတၢင်ႇမိူင်း လႄႈ ၼၢင်းယိင်းမီးသုၼ်ႇလႆႈ ၸွမ်းၼင်ႇမၢႆမီႈ ဢိတ်ႉသ်လၢမ်ႇ (Islamic)။
မိူဝ်ႈဝႃး ဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ BBC ဢွၵ်ႇၼႄဝႆႉဝႃႈ ၸုမ်းတႃႇလီႇပၼ်ႇ ဢွၵ်ႇမႃးသပ်းၸႅင်ႈပိုၼ်ၽၢဝ်ႇၶၢဝ်ႇ ပဵၼ်ပွၵ်ႈဢွၼ်တၢင်းသုတ်း ဝၢႆးသေ ယိုတ်းလႆႈမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ တင်းမူတ်းလႄႈ ပိုၼ်ၽၢဝ်ႇပၢင်တိုၵ်းယဝ်ႉတူဝ်ႈ၊ ၶေႃႈသပ်းၸႅင်ႈၶၢဝ်ႇ ၵမ်ႈပႃႈၼမ်တေၵဵဝ်ႇလူၺ်ႈလွင်ႈ ၸတ်းႁႅၼ်းလူင်ပွင်ၸိုင်ႈမႂ်ႇ ဢိၵ်ႇတင်း လွင်ႈသုၼ်ႇလႆႈၼၢင်းယိင်း ဢၼ်ၵူႈမိူင်းမိူင်း မီးတၢင်းမႆႈၸႂ်ၸွမ်း လႄႈ သိုပ်ႇၼႆႉၵႂႃႇ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ၸွင်ႇတေၸၢင်ႈပဵၼ်ပိုၼ်ႉတီႈၶွတ်ႇၽွတ်ႈ ၸုမ်းၵေႃႇၵၢၼ်ႁၢႆႉ Al Qaeda လႂ်ၸိူဝ်းၼႆႉ ၼႆယဝ်ႉ။
Zabihullah Mujahid ၽူႈၶၢၼ်ပၢၵ်ႇ ၸုမ်းတႃႇလီႇပၼ်ႇ လၢတ်ႈဝႃႈ ယၢမ်းလဵဝ်တိုၵ်ႉမႅၼ်ႈၽွင်းၸတ်းႁႅၼ်း တႃႇၵေႃႇတင်ႈလူင်ပွင်ၸိုင်ႈမႂ်ႇ သင်ဝႃႈတူဝ်ႈတၼ်းယဝ်ႉ တေပိုၼ်ၽၢဝ်ႇပဵၼ်တၢင်းၵၢၼ်ထႅင်ႈၵမ်းၼိုင်ႈ၊ ပုၼ်ႈတႃႇသုၼ်ႇလႆႈၼၢင်းယိင်း ၸွမ်းၼင်ႇၵူႈမိူင်းမိူင်း မီးလွင်ႈမႆႈၸႂ်ၼၼ်ႉ ယွၼ်ႉၼၢင်းယိင်းၵေႃႈလမ်ႇလွင်ႈ တွၼ်ႈတႃႇတူင်ႇဝူင်းၶဝ်လႄႈ ၼၢင်းယိင်းတေလႆႈႁဵတ်းၵၢၼ် ၼႂ်းၶွပ်ႇမၢႆမီႈ ဢိတ်ႉသ်လၢမ်ႇ (Islamic) မီးဝႆႉၼၼ်ႉယူႇ ဝႃႈၼႆ။
Reuters
ၵူၼ်းၸိူဝ်းဢၼ် ယၢမ်ႈႁၢပ်ႇၵၢၼ်ၸွႆႈ တပ်ႉသိုၵ်းတၢင်ႇၸိုင်ႈမိူင်း ဢၼ်ၶဝ်ႈမႃးပၵ်းတပ်ႉ ၼႂ်းမိူင်းဢႅပ်ႉၾၵၢၼ် ၼိတ်ႉသတၢၼ်ႇ ၸိူဝ်းၼၼ်ႉၵေႃႈ ၸုမ်းတႃႇလီႇပၼ်ႇ လၢတ်ႈဝႃႈ တေဢမ်ႇမီးလွင်ႈႁဵတ်းႁၢႆႉၸႃႉသင်ၼိူဝ်ၶဝ် လႄႈ လႆႈပူတ်းပႅတ်ႈတၢင်းၽိတ်းၼိူဝ်ၵူၼ်းၵူႈၵေႃႉ ပုၼ်ႈတႃႇလွင်ႈလွတ်ႈလႅဝ်းလႄႈ လွင်ႈၼိမ်သဝ်း ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ၼႆယဝ်ႉ။
လိူဝ်သေၼၼ်ႉ တႃႇလီႇပၼ်ႇ လၢတ်ႈတီႈသိုဝ်ႇၶၢဝ်ႇဝႃႈ တေဢမ်ႇမီးလွင်ႈ လၵ်ႉတီႉၺွပ်းဢဝ်ၽႂ် ၵႂႃႇၶႃႈႁႅမ်တၢႆ လႄႈ တႃႇလီႇပၼ်ႇ တေဢဝ်ႁူမ်ႇလူမ်ႇၼႅၼ်ႈၼႃႇ ၼင်ႇႁိုဝ်တေဢမ်ႇမီးလွင်ႈ လၵ်ႉတီႉၺွပ်းၵူၼ်း ဢိၵ်ႇတင်း သိုဝ်ႇၶၢဝ်ႇ ပူၵ်ႉၵူဝ်ႇသုၼ်ႇတူဝ်ၸိူဝ်းၼႆႉၵေႃႈ ႁဵတ်းၵၢၼ်ၶၢဝ်ႇၵႂႃႇလႆႈမိူၼ်ၵဝ်ႇ ၵူၺ်းႁႂ်ႈမီးလွင်ႈၾၢင်ႉတူဝ်ဝႃႈ တေဢမ်ႇပဵၼ်ၶၢဝ်ႇ ဢၼ်သၢၼ်ၶတ်းၵၼ်တင်း ၸုမ်းတႃႇလီႇပၼ်ႇ ၼႆယဝ်ႉ။
တႃႇလီႇပၼ်ႇ ဢၢင်ႈဝႃႈ မိူဝ်ႈတႄႇမၼ်း ဢၢၼ်းၵိုတ်းႁႅင်းသိုၵ်းဝႆႉ ႁိမ်းႁွမ်းဝဵင်းလူင်ၵႃႇပူႇလ်ႇသေ ပႂ်ႉႁႂ်ႈမီး လွင်ႈလွႆးဢၢမ်းၼၢတ်ႈလီယဝ်ႉၵွၼ်ႇ ၸင်ႇၵွႆႈၶဝ်ႈၼႆသေတႃႉ၊ ယွၼ်ႉႁႅင်းလၢႆၽၢႆႇ ပႃးၸဵမ်လွင်ႈၽေးသၢႆၸႂ် ၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇသေ ၸင်ႇလႆႈတႅပ်းတတ်းၶဝ်ႈယိုတ်းဝဵင်းလူင်ၵႃႇပူႇလ် ဝၢႆးသေ သိုၵ်းလူင်ပွင်ၸိုင်ႈ ပိုၼ်ႉပွႆႇပႅတ်ႈဢွင်ႈတီႈၸိူဝ်းၼႆႉ ၼႆယဝ်ႉ။
တႆးလွတ်ႈလႅဝ်း
တွၼ်ႈၵႃႈၵၢၼ်ၵုမ်းထိင်းႁႄႉၵင်ႈၸိူဝ်ႉမႅင်းတၢင်းပဵၼ် COVID-19 ၼႂ်းမိူင်းႁူမ်ႈတုမ် ၼႆသေ ၵမ်ႇပေႃးတီးယႃးတေၸွႆႈထႅမ်ငိုၼ်းတေႃႇလႃႇဢမေႇရိၵၢၼ်ႇ 2 သႅၼ်လႄႈ ၶိူင်ႈၵမ်ႉၵႅမ် ၽၢႆႇပၢႆးယူႇလီ ၼႆယဝ်ႉ။
မိူဝ်ႈဝႃးဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ) ႁုၼ်ႇသဵၼ်ႇ Hun Sen ၸွမ်ၽွင်းလူင်ၵမ်ႇပေႃးတီးယႃး တႅမ်ႈလိၵ်ႈၸူး မိၼ်းဢွင်ႇလႅင်ႇ ႁူဝ်ပဝ်ႈၶွင်ႇသီႇသိုၵ်းမၢၼ်ႈ ၼႆယဝ်ႉ။
ၼႂ်းလိၵ်ႈၼၼ်ႉ ပႃးဝႆႉဝႃႈ − ၸွမ်းၼင်ႇၵမ်ႇပေႃးတီးယႃး ယၢမ်ႈပၼ်ၵႂၢမ်းမၼ်ႈဝႃႈ တေၸွႆႈထႅမ်ငိုၼ်း 1 သႅၼ်တေႃႇလႃႇ တႃႇမိူင်းႁူမ်ႈတုမ် ၼႂ်းတွၼ်ႈၵၢၼ်တူၺ်းထိုင်လူလွမ် ၵူၼ်းၼင်ႇၵၼ်ၼႆသေတႃႉ ၼင်ႇႁိုဝ်ၵၢၼ်ၵပ်းသိုပ်ႇ မိုတ်ႈၵိုဝ်းသွင်ၸိုင်ႈမိူင်းပေႃးတေၼႅၼ်ႈၼႃ လိူဝ်ၵဝ်ႇၼၼ်ႉ တေတိူဝ်းၽိူမ်ႉၸွႆႈထႅမ်ငိုၼ်း တေႃႇလႃႇဢမေႇရိၵၢၼ်ႇ 2 သႅၼ် ၽၢၼ်ႇတင်း ၸုမ်းၸွႆႈထႅမ်ဢႃႇသီႇယၼ်ႇ AHA Centre ဝႃႈၼႆ။
ၼွၵ်ႈလိူဝ်ၼၼ်ႉ တေၸွႆႈထႅမ်ပႃး ၽႃႈတူမ်းသူပ်း 3 လၢၼ်ႉ၊ ၶိူင်ႈၵူတ်ႇထတ်းၸိူဝ်ႉမႅင်း COVID-19 ဢၼ်ပဵၼ်ၶိူင်ႈ Rapid Tests 5 သႅၼ်၊ သိူဝ်းၶူဝ်းႁႄႉၵင်ႈၸိူဝ်ႉမႅင်း PPE 2000 ၸုမ်ႇ၊ ၶိူင်ႈၸႅတ်ႈလူမ်းမူတ်းသႂ် (Oxygen Concentrator) 100 ၶိူင်ႈ၊ ၶိူင်ႈထတ်းထွင်ႁႂ်ႈလူမ်းမူတ်းသႂ် 20 ၶိူင်ႈ လႄႈ Patient monitor 20 ၶိူင်ႈ ႁူမ်ႈတင်းၶိူင်ႈၵမ်ႉၵႅမ်ၽၢႆႇပၢႆးယူႇလီထႅင်ႈ လၢႆလၢႆမဵဝ်းၼႆယဝ်ႉ။
ၸွမ်ၽွင်းလူင် ၵမ်ႇပေႃးတီးယႃးလၢတ်ႈတီႈၼႂ်းလိၵ်ႈၼၼ်ႉဝႃႈ − ယူႇတီႈၵမ်ႇပေႃးတီးယႃးသေ ပၵ်းတႃပႂ်ႉတူၺ်းၸွမ်း ငဝ်းလၢႆးၵၢၼ်ၵုမ်းထိင်းလွင်ႈၽႄႈလၢမ်းၸိူဝ်ႉမႅင်းတၢင်းပဵၼ် COVID-19 ၼႂ်းမိူင်းႁူမ်ႈတုမ်ဝႆႉယူႇတႃႇသေႇ ၼႆယဝ်ႉ။
ငိုၼ်းၸွႆႈထႅမ်လႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီၸိူဝ်းၼၼ်ႉ ၼႂ်းဢမ်ႇႁိုင်သင်ၼႆႉ ယူႇတီႈ မမ်ႇ ပုၼ်းႁိူင် Mam Bunheng ၽွင်းလူင်ၽၢႆႇပၢႆးယူႇလီ ပဵၼ်ပႃးႁူဝ်ပဝ်ႈ ၶွမ်ႇမတီႇ ၵုမ်းထိင်း ႁႄႉၵင်ႈၸိူဝ်ႉမႅင်း COVID-19 မိူင်းၵမ်ႇပေႃးတီးယႃး တေဢွၼ်ႁူဝ် ၽူႈမီးပုၼ်ႈၽွၼ်းၶဝ်သေယဝ်ႉ ဢဝ်ၶိူင်ႈၵမ်ႉၵႅမ်ၽၢႆႇပၢႆးယူႇလီ ၸိူဝ်းၼၼ်ႉ တၢင်ႇႁိူဝ်းမိၼ်ၶိုၵ်ႉတွၼ်းသေ တေႃႉတၢင်ႇမႃးပၼ် တီႈၼေႇပျီႇတေႃႇ ဝႃႈၼႆ။
မိူဝ်ႈပူၼ်ႉမႃးၼႂ်းလိူၼ် November 2020 ၼၼ်ႉၵေႃႈ ၵမ်ႇပေႃးတီးယႃး ယၢမ်ႈၸွႆႈထႅမ် ၽႃႈတူမ်းသူပ်း 2 လၢၼ်ႉ လႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီတင်းၼမ်မိူၼ်ၵၼ်။
တႆးလွတ်ႈလႅဝ်း
ပႃႇတီႇမႂ်ႇသုင်ၸိုင်ႈတႆး SSPP/SSA တီႉမတ်ႉ ၵူၼ်းဝၢၼ်ႈၵျွင်း ဢိူင်ႇသီႇထွၵ်ႈ ထုင်ႉၼမ်ႉလၼ်ႈ ၸႄႈဝဵင်းသီႇပေႃႉ ဢၼ်ဢမ်ႇမီးတၢင်းၽိတ်းသင်ၵႂႃႇ ၵေႃႉၼိုင်ႈသေ ပေႃႉထုပ်ႉၸႅတ်ႈထၢမ်ႁၢဝ်ႈႁႅင်း ထိုင်တီႈပေႃးႁဵတ်းႁႂ်ႈလူႉသဵင်ႈတၢႆ ယဝ်ႉ သမ်ႉပၢႆဢမ်ႇမီးလွင်ႈပွင်ႇလႅင်းပၼ်သင်တီႈ ၵူၼ်းဝၢၼ်ႈ လႄႈ ပီႈၼွင်ႉၸိူဝ်ႉၶိူဝ်း ၵေႃႉလူႉသဵင်ႈတၢႆ ၼႆယဝ်ႉ။
&#8220;ၸၢႆးဢူဝ်း ၵေႃႉဢၼ်ထုၵ်ႇၸုမ်းသိုၵ်း SSPP/SSA တီႉမတ်ႉၵႂႃႇသေ ႁဵတ်းႁႂ်ႈလူႉသဵင်ႈတၢႆ&#8221;
ၵဵဝ်ႇလူၺ်ႈလွင်ႈၼႆႉသေ မိူဝ်ႈဝၼ်းထီႉ 2 August 2021 ပူၼ်ႉမႃးၼၼ်ႉ ၸုမ်းသိုၵ်း SSPP/SSA ၵႂႃႇတီႉမတ်ႉ ၸၢႆးဢူဝ်း ဢၼ်ပဵၼ်ၵူၼ်းဝၢၼ်ႈၵျွင်း တီႈၼႂ်းၼႃး ႁိမ်းဝၢၼ်ႈၵဝ်ႇသူၼ်ပူႉ မၢပ်ႇၼႄးဝႃႈ မၼ်းၸၢႆး ပႃးၶူဝ်းသွင်ႇ ၶူဝ်းၵတ်ႉလႄႈ ဝႃႈပဵၼ်သိုၵ်း RCSS/SSA ၼႆသေ ၺွပ်းဢဝ်တူဝ်ၸၢႆးဢူဝ်းၵႂႃႇ ပေႃႉထုပ်ႉၸႅတ်ႈထၢမ် တီႈဝၢၼ်ႈၼႃးၸလွင်း၊ မိူဝ်ႈဝၼ်းထီႉ 3 August 2021 ၸုမ်းသိုၵ်း SSPP/SSA ၶိုၼ်းဢဝ်တူဝ်ၸၢႆးဢူဝ်း သူင်ႇၵႂႃႇတီႈဝၢၼ်ႈပၢင်ႇ ဢိူင်ႇၼႃးမၢၵ်ႇၶေႃ မိူဝ်ႈၽွင်းႁွတ်ႈၽႅဝ်ထိုင် ဝၢၼ်ႈၶိူဝ်းၼိမ်းၼၼ်ႉ သိုၵ်း SSPP/SSA ပေႃႉထုပ်ႉႁႅမ်ၸၢႆးဢူဝ်း ဢမ်ႇႁူႉပဵၼ်လၢႆၵမ်း၊ ယွၼ်ႉပိူဝ်ႈ ထုၵ်ႇၸုမ်းသိုၵ်း SSPP/SSA ပေႃႉထုပ်ႉၸႅတ်ႈထၢမ်ႁၢဝ်ႈႁႅင်းလႄႈ ထိုင်မႃး ၼႂ်းဝၼ်းထီႉ 5 August 2021 ယၢမ်းၵၢင်ၼႂ် 10:00 မူင်းပၢႆၼၼ်ႉ ၸၢႆးဢူဝ်း ဢမ်ႇၶၢမ်ႇလႆႈတၢမ်ႇ လွင်ႈၸုမ်းသိုၵ်း SSPP/SSA ၶဝ်ပေႃႉႁႅမ်လႄႈ လႆႈလူႉသဵင်ႈသၢႆၸႂ်ၵႂႃႇ ၼႆယဝ်ႉ။
လွင်ႈၸၢႆးဢူဝ်း လႆႈလူႉသဵင်ႈၵႂႃႇတီႈၼႂ်းမိုဝ်း SSPP/SSA ၼႆႉ ၸုမ်းသိုၵ်း SSPP/SSA ဢမ်ႇမီးလွင်ႈ ပွင်ႇလႅင်းပၼ်သင်တီႈ ၵူၼ်းဝၢၼ်ႈၵျွင်းလႄႈ ပီႈၼွင်ႉၸိူဝ်ႉၶိူဝ်း မၼ်းၸၢႆးသေလွင်ႈ ၽူႈယႂ်ႇၵူၼ်းလူင်ဝၢၼ်ႈၶဝ် ၸွမ်းထၢမ်ၸွမ်းၶႆႈႁႃ ၸၢႆးဢူဝ်းလႄႈ ၸဝ်ႈထီးလိူၼ် SSPP/SSA ဢၼ်ဢဝ်ပုၼ်ႈၽွၼ်းတီႈဝၢၼ်ႈပၢင်ႇ ဢိူင်ႇၼႃးမၢၵ်ႇၶေႃ ၸင်ႇလၢတ်ႈတီႈ ၽူႈယႂ်ႇၵူၼ်းလူင်ဝၢၼ်ႈၵျွင်းဝႃႈ ၸၢႆးဢူဝ်းလူႉသဵင်ႈၵႂႃႇယဝ်ႉၼႆ ၶေႃႈလဵဝ်ၵူၺ်း ဝႃႈၼႆ။
ၵူၼ်းမိူင်းၼႂ်းပိုၼ်ႉတီႈ ၵေႃႉၼိုင်ႈ လၢတ်ႈၼႄဝႃႈ မိူဝ်ႈၸၢႆးဢူဝ်း ထုၵ်ႇၸုမ်း SSPP/SSA တီႉမတ်ႉဢဝ်တူဝ်ၵႂႃၼၼ်ႉ ၵူၺ်းလႆႈငိၼ်းဝႃႈ ထုၵ်ႇၸုမ်း SSPP/SSA တီႉမတ်ႉဢဝ်တူဝ်မၼ်းၸၢႆး ၵႂႃႇတၢင်းဝၢၼ်ႈပၢင်ႇ ဢိူင်ႇၼႃးမၢၵ်ႇၶေႃ ၸႄႈဝဵင်းသီႇပေႃႉၼႆၵူၺ်း ဝၢႆးသေၼၼ်ႉ တၢႆႁိုဝ်လိပ်းႁိုဝ်ၵေႃႈ ဢမ်ႇလႆႈငိၼ်းၶၢဝ်ႇသင်သေလွင်ႈ၊ မိူဝ်ႈပေႃႈမႄႈပီႈၼွင်ႉၸိူဝ်ႉၶိူဝ်းၸၢႆးဢူဝ်း ၵႂႃႇထူပ်း ၸဝ်ႈထီးလိူၼ် SSPP/SSA ဢၼ်ဢဝ်ပုၼ်ႈၽွၼ်းတီႈ ဝၢၼ်ႈပၢင်ႇၼၼ်ႉၵေႃႈ ၸဝ်ႈထီးလိူၼ်လၢတ်ႈဝႃႈ ယႃႇပေမႆႈၸႂ်သင် ႁဝ်းမီးလုမ်းတြႃးဢၼ်ၽႃႇၵၢင် ဝၢင်းၶိုင်ႈယူႇ ဝႃႈၼႆ။
ၽိူဝ်ႇထိုင်မႃး ဝၼ်းထီႉ 5 August 2021 ၸၢႆးဢူဝ်း လႆႈလူႉသဵင်ႈၵႂႃႇယဝ်ႉၼႆလႄႈ ဢၼ်ပဵၼ်ပေႃႈမႄႈ လုၵ်ႉလၢင်းၼၢင်းမေး ပီႈၼွင်ႉၸိူဝ်ႉၶိူဝ်း ႁူမ်ႈလူၺ်ႈၵူၼ်းဝၢၼ်ႈၶဝ် ပဵၼ်ဢၼ်ဢိုၵ်ႉၼိုၵ်ႉၸႂ်လႄႈ မွင်ၸႂ်ၸွမ်းၸၢႆးဢူဝ်း တေႉတေႉဝႃႈဝႃႈယူႇ ၼႆယဝ်ႉ။
ၸၢႆးဢူဝ်းၼႆႉ ပဵၼ်လုၵ်ႈၸၢႆး လုင်းၸၢႆးမွင်ႇ + ပႃႈၸၢင်းယဵၼ်ႇ တီႈယူႇဝၢၼ်ႈၵျွင်း ဢိူင်ႇသီႇထွၵ်ႈ ထုင်ႉၼမ်ႉလၼ်ႈလႄႈ မၼ်းၸၢႆးပဵၼ်ၵူၼ်းႁဵတ်း သူၼ်ႁႆႈၼႃးမႃး ပီႊယၢဝ်းၶၢဝ်းႁိုင်သေ ဢမ်ႇတွၼ်ႉၵဵဝ်ႇၶွင်ႈၸွမ်း ၸုမ်းယိပ်းၵွင်ႈၵၢင်ႇသင်သေပွၵ်ႈ ဝႃႈၼႆ။
 ၽွင်းၸၢႆးဢူဝ်း လူႉသဵင်ႈၵႂႃႇၼႆႉ ၵိုတ်းဝႆႉမေးၼၢင်း လႄႈ လုၵ်ႈလၢင်း 3 ၵေႃႉ ၼႆယဝ်ႉ။
မိူဝ်ႈဝၼ်းထီႉ 12 August 2021 ၼၼ်ႉၵေႃႈ ၵူၼ်းမိူင်း ဝၢၼ်ႈၵုင်းသေႃႉ ထုင်ႉၼမ်ႉလၼ်ႈ ၵေႃႉၼိုင်ႈ ထုၵ်ႇၸုမ်းသိုၵ်း SSPP/SSA တီႉမတ်ႉ ဢဝ်ၶွၼ်ႉပေႃႉႁႅမ် 25 ၵမ်းသေ ပွႆႇပၼ်ၶိုၼ်း၊ ပဵၼ်ယွၼ်ႉၵွပ်ႈပိူဝ်ႈသင်လႄႈ ထုၵ်ႇၸုမ်းသိုၵ်း SSPP/SSA ပေႃႉႁႅမ်ဢၼ်ဝႃႈၼၼ်ႉတႄႉ ဢမ်ႇလႆႈႁပ်ႉႁူႉၸွမ်းႁူဝ်ယွႆႈမၼ်း ဝႃႈၼႆ။
မိူဝ်ႈဝၼ်းထီႉ 31 May 2021 ၼၼ်ႉၵေႃႈ ၸုမ်းသိုၵ်း SSPP/SSA ဢထမ်ႇမတီႉၺွပ်းဢဝ်တူဝ် လုင်းသၢင်ႇၶမ်းဢၢႆႈ ဢႃႇယု 50 ပၢႆ ဢၼ်ပဵၼ်ၵူၼ်းမၢၼ်ႈသွၼ်း ၸႄႈဝဵင်းၼမ်ႉၶမ်းၵႂႃႇသေ မၢပ်ႇၼႄးဝႃႈ မၼ်းၸၢႆးၵဵဝ်ႇၶွင်ႈၸွမ်း RCSS/SSA (701) ထုင်ႉမၢဝ်း၊ ၸုမ်းသိုၵ်း SSPP/SSA ပေႃႉထုပ်ႉၸႅတ်ႈထၢမ်ႁၢဝ်ႈႁႅင်း ထိုင်တီႈႁဵတ်းႁႂ်ႈ လုင်းသၢင်ႇၶမ်းဢၢႆႈ လႆႈလူႉသဵင်ႈၵၢမ်ႇၵႂႃႇၼႂ်းမိုဝ်းၶဝ် မိူၼ်ၵၼ်။
မိူဝ်ႈဝၼ်းထီႉ 27 June 2021  ယၢမ်းၵၢင်ၶမ်ႈ ယွၼ်ႉၸုမ်းသိုၵ်း SSPP/SSA ဢထမ်ႇမတီႉၺွပ်းဢဝ်တူဝ် လုင်းသၢင်ႇၶမ်းဢၢႆႈၵႂႃႇသေ ထိုင်တီႈႁဵတ်းႁႂ်ႈ လုင်းသၢင်ႇၶမ်းဢၢႆႈ လူႉသဵင်ႈၵၢမ်ႇၵႂႃႇၼႂ်းမိုဝ်းၶဝ်လႄႈ ပေႃႈမႄႈၵူၼ်းမိူင်း မၢၼ်ႈသွၼ်း ၸေႊဝဵင်းၼမ်ႉၶမ်း ဢမ်ႁၢၼ်ႉၸႂ်သေ ၸင်ႇႁူမ်ႈၵၼ် လုၵ်ႉႁိုၼ်ႇ ယွၼ်းလွင်ႈမၢၼ်ႇမႅၼ်ႈ လႄႈ ၼႄၵၢင်ၸႂ်သၢၼ်ၶတ်း လၢႆးႁဵတ်းသၢင်ႈ ၸုမ်းသိုၵ်း SSPP/SSA တီႈတႃႈႁိူဝ်းမၢၼ်ႈသွၼ်း ပၢင်သဝ်း SSPP/SSA ယူႇယဝ်ႉ။
ထိုင်မႃး ဝၼ်းထီႉ 28 June 2021 ပေႃႈမႄႈၵူၼ်းမိူင်း ၼႂ်းၸႄႈဝဵင်းၼမ်ႉၶမ်း ဢဵၼ်ႁႅင်းၵူၼ်း ၼပ်ႉႁဵင် ႁူမ်ႈၵၼ် ဢွၵ်ႇၼႄၵၢင်ၸႂ်သၢၼ်ၶတ်း ႁႂ်ႈၸုမ်းသိုၵ်း SSPP/SSA ထွၼ်တပ်ႉဢွၵ်ႇ ၼႂ်းထုင်ႉမၢဝ်း  ၼႆယဝ်ႉ။
တႆးလွတ်ႈလႅဝ်း
မိူဝ်ႈဝၼ်းထီႉ 16 August 2021 (လိူၼ်ၵဝ်ႈမႂ်ႇ 9 ၶမ်ႈ ပီႊတႆး 2115 ၼီႈ)ၼႆႉ ၸုမ်းပၵ်းတႃပႂ်ႉတူၺ်း သုၼ်ႇလႆႈသုၼ်ႇပဵၼ်ၵူၼ်း (Human Right Watch) လၢတ်ႈဝႃႈ ၽွင်းတၢင်းပဵၼ် COVID-19 ၽႄႈလၢမ်း ပွၵ်ႈၵမ်း 3 တီႈမိူင်းႁူမ်ႈတုမ်ၼႆႉ ၵူၼ်းတူၵ်းၶွၵ်ႈ ထုၵ်ႇပိုၼ်ႉပွႆႇပႅတ်ႈ ၼႂ်းၵႄႈၵူၼ်းပဵၼ်တိူဝ်းၶိုၼ်ႈယူႇတိၵ်းတိၵ်း ၵူႈဝၼ်းဝၼ်း သေဢမ်ႇၵႃး တပ်ႉသိုၵ်းမၢၼ်ႈၵေႃႈ ယင်းဢဝ်ၽူႈၸိူဝ်းဢၼ်သၢၼ်ၶတ်းၶဝ်ၼၼ်ႉ ၶင်သႂ်ႇၸွမ်းထႅင်ႈယူႇ ဝႃႈၼႆ။
တင်ႈတႄႇဢဝ်ဝၼ်းထီႉ 1 February 2021 တပ်ႉသိုၵ်းမၢၼ်ႈ လႆႈတီႉၺွပ်းဢဝ် ၽူႈသၢၼ်ၶတ်းတပ်ႉသိုၵ်းမၢၼ်ႈယိုတ်းဢၢမ်းၼၢတ်ႈ သႂ်ႇၼႂ်းၶွၵ်ႈၶင် ဢၼ်မီးၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 တိူဝ်းၶိုၼ်ႈယူႇသေ ဢမ်ႇမီးလွင်ႈ ၵူတ်ႇထတ်းတူၺ်းထိုင်ပၼ်ပၢႆးယူႇလီ ႁႂ်ႈၶႅမ်ႉလႅပ်ႈ၊ ယၢမ်းလဵဝ် ၵူၼ်းတူၵ်းၶွၵ်ႈ ဢၼ်တိတ်းၸပ်းၸိူဝ်ႉမႅင်း တၢင်းပဵၼ် COVID-19 ၼႆႉ မီးယူႇ 600 ပၢႆယဝ်ႉဝႃႈၼႆ။
ၸုမ်းပၵ်းတႃပႂ်ႉတူၺ်း သုၼ်ႇလႆႈသုၼ်ႇပဵၼ်ၵူၼ်း HRW ယင်းလၢတ်ႈပႃးဝႃႈ  ၵူႈဝၼ်းဝၼ်းၼႆႉ ၽၢႆႇပၢႆးယူႇလီ ဢၼ်ယူႇတႂ်ႈၵုမ်းၵမ်သိုၵ်းမၢၼ်ႈ ပိုၼ်ၽၢဝ်ႇဝႃႈ ၵူၼ်းတိတ်းၸပ်းၸိူဝ်ႉမႅင်း တူဝ်ႈတင်းမိူင်းႁူမ်ႈတုမ်ၼႆႉ မီးယူႇမွၵ်ႈ 4,000 ဢၼ်ဝႃႈၼၼ်ႉၵေႃႈ ယွၼ်ႉဢမ်ႇမီး လွင်ႈၵူတ်ႇထတ်းလႆႈလီ ႁူမ်ႈပႃး ၶေႃႈမုၼ်းဢမ်ႇတဵမ်ထူၼ်ႈလႄႈ ၵူၼ်းတိတ်းၸပ်းမႂ်ႇ လႄႈ ၵူၼ်းလူႉတၢႆ ၼႂ်းမိူင်းႁူမ်ႈတုမ်ၼႆႉ ၼမ်လိူဝ်ၼႆႉယူႇ ဝႃႈၼႆ။
ၽွင်းတၢင်းပဵၼ် COVID-19 ၽႄႈလၢမ်း ၵူၼ်းပဵၼ်တိူဝ်းၶိုၼ်ႈယူႇၼႂ်းၶွၵ်ႈၶင်ဢိၼ်းၸဵင်ႇၼၼ်ႉ ဢူးၺၢၼ်ႇဝိၼ်း  ၽူႈပွင်ၵၢၼ်ငဝ်ႈငုၼ်း ပႃႇတီႇၼူၵ်ႉယုင်း NLD ၵေႃႈ လႆႈၸပ်းတၢင်းပဵၼ် COVID-19 တီႈၼႂ်းၶွၵ်ႈၶင်သေ လႆႈလူႉတၢႆၵႂႃႇသေ ထိုင်တီႈ ၼႂ်းဝၼ်းထီႉ 23 July 2021 ၼႆႉ လႆႈမီးပၢင်ၼႄၵၢင်ၸႂ်ၼႂ်းၶွၵ်ႈၶင်ပွၵ်ႈၼိုင်ႈသေ တေႃႇထိုင်ဝၼ်းထီႉ 9 August 2021 တီႈၶွၵ်ႈၶင်ဢိၼ်းၸဵင်ႇၼႆႉ ၵူၼ်းပဵၼ်တၢင်းပဵၼ် COVID-19 သေ လူႉတၢႆၼႆႉ တီႈဢေႇသုတ်းမီးယူႇ 12 ၵေႃႉ ယဝ်ႉဝႃႈၼႆ။
ယွၼ်ႉၶဝ်ႈပႃးၸွမ်း တီႈၼႂ်း CDM လွင်ႈသၢၼ်ၶတ်းၶွင်ႇသီႇသိုၵ်းမၢၼ်ႈၼႆသေ တွၵ်ႇတိူဝ်ႇ မွင်ႇမွင်ႇၺဵင်း ဢၼ်ထုၵ်ႇတီႉၺွပ်းသႂ်ႇဝႆႉတီႈၶွၵ်ႈၶင် မၢၼ်းတလေးၵေႃႈ လႆႈလူႉသဵင်ႈသၢႆၸႂ်ၵႂႃႇ ယွၼ်ႉတၢင်းပဵၼ် COVID-19 ၼႂ်းဝၼ်းထီႉ 8 August 2021 သေ ထိုင် ၼႂ်းဝၼ်းထီႉ 16 August 2021 ၼႆႉၵေႃႈ ဢူးၺုၼ်ႉသူၺ်ႇ ၽူႈတႅၼ်းၽွင်းသၽႃး ၼႂ်းတိူင်းပႃႇၵိူဝ် လႆႈလူႉတၢႆ ယွၼ်ႉတၢင်းပဵၼ် COVID-19 တီႈၼႂ်းၶွၵ်ႈၶင်တိူင်းပႃႇၵိူဝ် မိူၼ်ၵၼ် ဝႃႈၼႆ။
ၸုမ်း HRW ယင်းလၢတ်ႈပႃးဝႃႈ ယွၼ်ႉလွင်ႈတိတ်းၸပ်းၸိူဝ်ႉမႅင်းတၢင်းပဵၼ် COVID-19 တီႈၼႂ်းၶွၵ်ႈၶင် တိူဝ်းၼမ်ႁႅင်းဝႆႉလႄႈ ၵူၼ်းတူၵ်းၶွၵ်ႈ ၸိူဝ်းဢႃႇယုယႂ်ႇ ၵူၼ်းမီးတၢင်းပဵၼ်ၵိုၵ်းတူဝ်ဝႆႉၸိူဝ်းၼႆႉ ထုၵ်ႇလီတူၺ်းထိုင်ပၼ်ပၢႆးယူႇလီၶဝ်လႄႈ ၵူတ်ႇထတ်းပၼ်ပႃးပၢႆးယူႇလီ ၵူၼ်းတူၵ်းၶွၵ်ႈသေ ၽူႈၸိူဝ်းဢၼ် ဢမ်ႇမီးတၢင်းၽိတ်းၼၵ်းၼႃႇသေ တေဢမ်ႇတုမ်ႉတိူဝ်ႉလွင်ႈႁူမ်ႇလူမ်ႈၼၼ်ႉ ထုၵ်ႇလီပွႆႇပၼ်ယူႇဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 16 August 2021 (လိူၼ်ၵဝ်ႈမႂ်ႇ 9 ၶမ်ႈ ပီႊတႆး 2115 ၼီႈ) ၼႆႉ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ NUG ပိုၼ်ၽၢဝ်ႇၵႂႃႇဝႃႈ တႃႇတေႁဵတ်းသၢင်ႈၵၢၼ်ငၼ်းၽၢႆႇပၢႆးယူႇလီ ၼႂ်းပိုၼ်ႉတီႈၸၢဝ်းၶိူဝ်း လႄႈ တူဝ်ႈတင်း မိူင်းႁူမ်ႈတုမ်ၼၼ်ႉ လႆႈၶွတ်ႇၽွတ်ႈ ၶွမ်ႇမတီႇၽၢႆႇပၢႆးယူႇလီ ၸၼ်ႉၸိူဝ်ႉၸၢတ်ႈယဝ်ႉဝႃႈၼႆ။
ယူႇတီႈ ႁွင်ႈၵၢၼ်ၽၢႆႇပၢႆးယူႇလီ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ (NUG) လႄႈ ၽၢႆႇပၢႆးယူႇလီၸုမ်းၸၢဝ်းၶိူဝ်း လႆႈၸတ်းႁဵတ်းပၢင်ၵုမ် ၵဵဝ်ႇလွင်ႈပၢႆးယူႇလီၸၼ်ႉၸိူဝ်ႉၸၢတ်ႈသေ ၸင်ႇလႆႈသိုပ်ႇၶွတ်ႇၽွတ်ႈ ၶွမ်ႇမတီႇ ၽၢႆႇပၢႆးယူႇလီ ၸၼ်ႉၸိူဝ်ႉၸၢတ်ႈ ဢၼ်မီးတူဝ်တႅၼ်း တင်းသွင်ၽၢႆႇၶဝ်ႈပႃးဝႆႉၼၼ်ႉဝႃႈၼႆ။
 
ၼႂ်းၶွမ်ႇမတီႇၽၢႆႇပၢႆးယူႇလီ ၸၼ်ႉၸိူဝ်ႉၸၢတ်ႈၼႆႉ မီးတွၵ်ႇတိူဝ်ႇၸိၼ်ႇတီႇယႃႇမွင်ႇ ႁူမ်ႈပႃးထႅင်ႈ ၽူႈၵိူဝ်းၵုမ် 10 ၵေႃႉ ၶဝ်ႈပႃးဝႆႉသေ ႁူဝ်ပဝ်ႈၶွမ်ႇမတီႇပဵၼ် ပတူဝ်ႇမၼ်းမၼ်း ဢၼ်ပဵၼ် ၽူႈၶဝ်ႈၸုမ်း ႁူမ်ႈတုမ်ၸိူဝ်ႉၸၢတ်ႈယၢင်း (KNU) ၊ ၵႅမ်ႁူဝ်ပဝ်ႈ −1 ပဵၼ် တွၵ်ႇတိူဝ်ႇၸေႃႇဝူၺ်ႇၸူဝ်း၊ ၵႅမ်ႁူဝ်ပဝ်ႈ − 2 ၶူးပရူးယႄႇ လႄႈ ၽူႈၼမ်းၼႂ်းပဵၼ် တွၵ်ႇတိူဝ်ႇ ဢူၵ်ႉၵႃႇ ၊ ၵႅမ်ၽူႈၼမ်းၼႂ်း−1 ပဵၼ် ၸေႃးၼေႇထူး လႄႈ ၵႅမ်ၽူႈၼမ်းၼႂ်း−2 ပဵၼ် ၼၢင်းသၼူဝ်းသေ ႁူမ်ႈၽူႈၶဝ်ႈၸုမ်းတင်းသဵင်ႈ မီးယူႇ 20 ၵေႃႉဝႃႈၼႆ။
 
ၼႂ်းလိၵ်ႈပိုၼ်ၽၢဝ်ႇၼၼ်ႉ ယင်းလၢတ်ႈပႃးဝႃႈ လွင်ႈလႆႈၶွတ်ႇၽွတ်ႈ ၶွမ်ႇမတီႇၽၢႆႇပၢႆးယူႇလီ ၸၼ်ႉၸိူဝ်ႉၸၢတ်ႈၼႆႉ ပဵၼ်တႃႇတေတိုတ်ႉၸၼ်မူႇပိူင် ၽၢႆႇပၢႆးယူႇလီ မိူင်းႁူမ်ႈတုမ်ၾႅတ်ႇတရႄႇ လႄႈ တႃႇတေႁဵတ်းသၢင်ႈၵၢၼ်ငၼ်းၵူႈလွင်ႈလွင်ႈ ဢၼ်ၵဵဝ်ႇၸွမ်းၽၢႆႇပၢႆးယူႇလီ ၼႂ်းပိုၼ်ႉတီႈၸၢဝ်းၶိူဝ်း ႁူမ်ႈၵူႈၸႄႈမိူင်း ၼႂ်းမိူင်းႁူမ်ႈတုမ် သေဢမ်ႇၵႃး တႃႇတေႁူမ်ႈမိုဝ်းၸွမ်း ၸုမ်းၼွၵ်ႈမိူင်းၵူႈၸုမ်းၸုမ်း လႄႈ ၼင်ႇႁိုဝ်ပေႃးတေၸၢင်ႈႁၢင်ႈႁႅၼ်းဢွၼ်တၢင်း လႄႈ တုမ်ႉတွပ်ႇ ၽေးႁုၵ်းႁၢႆႉၵူႈလွင်ႈလွင်ႈ ဢၼ်တေၸၢင်ႈပဵၼ်မႃးၸိူဝ်းၼၼ်ႉဝႃႈၼႆ။
 
ၼွၵ်ႈလိူဝ်ၼၼ်ႉ ပဵၼ်တႃႇတေၶဵၼ်ႇတႅမ်ႈယူင်ႉၵၢၼ်ၶၵ်ႉၵၢၼ် မိူၼ်ၼင်ႇ ၼႂ်းတွၼ်ႈၶၵ်ႉၵၢၼ် တႃႇၽၢႆႇပၢႆးယူႇလီ ပေႃးတေၶိုၼ်ႈယႂ်ႇမႂ်ႇသုင်ၼၼ်ႉ တေဢဝ်ငဝ်ႈၶၢမ်ႇပိုၼ်ႉ ပိူင်ပၢႆးယူႇလီ မိူင်းႁူမ်ႈတုမ်ၾႅတ်ႇတရႄႇသေ ႁဵတ်းသၢင်ႈ၊ တႃႇတေယုၵ်ႉမုၼ်းၼမ်ႉၵတ်ႉ ၼႂ်းတွၼ်ႈၵဵပ်းၶေႃႈမုၼ်း ၵဵဝ်ႇလွင်ႈၽၢႆႇပၢႆးယူႇလီ၊ တႃႇတေဝၢင်းတမ်းပိဝ်ႇႁႃႇ ၼႂ်းတွၼ်ႈၵပ်းသိုပ်ႇ ၸုမ်းၼွၵ်ႈမိူင်းၵူႈၸုမ်းၸုမ်း လႄႈ တႃႇတေပၼ်ပၢၼ်သွၼ် ၸိူဝ်းၼႆႉပႃးဝႃႈၼႆ။
 
တႆးလွတ်ႈလႅဝ်း
ၼႂ်းၽွင်းယၢမ်း ၸဝ်ႈၼႃႈတီႈထႆးၶဝ် တိူဝ်းဢဝ်ႁူမ်ႇလူမ်ႈၸွမ်းလႅၼ်လိၼ် ၽွင်းၸိူဝ်ႉမႅင်း တၢင်းပဵၼ် COVID-19 ၽႄႈလၢမ်းႁၢဝ်ႈႁႅင်းၼႂ်းမိူင်းထႆးၼႆႉ ၼႂ်းၶၢဝ်းတၢင်းသွင်ဝၼ်း ထႆးတီႉၺွပ်းလႆႈ ၵူၼ်းမိူင်းႁူမ်ႈတုမ် 60 ၵေႃႉ ဢၼ်လၵ်ႉၶဝ်ႈမိူင်းထႆး တီႈလႅၼ်လိၼ်ယၢင်း−ထႆး ၼႆယဝ်ႉ။
မိူဝ်ႈဝၼ်းထီႉ 15 August 2021 (လိူၼ်ၵဝ်ႈမႂ်ႇ 8 ၶမ်ႈ ပီႊတႆး 2115 ၼီႈ) ၸဝ်ႈၼႃႈတီႈထႆး တီႉၺွပ်းလႆႈၵူၼ်းမိူင်းႁူမ်ႈတုမ်လၵ်ႉၶဝ်ႈမိူင်းထႆး 45 ၵေႃႉ ႁူမ်ႈတင်း ၵူၼ်းမိူင်းထႆး 2 ၵေႃႉ ၊ ၼႂ်းဝၼ်းထီႉ 14 August 2021 ၼၼ်ႉသမ်ႉ တီႉၺွပ်းလႆႈ ၵူၼ်းမိူင်းႁူမ်ႈတုမ် 15 ၵေႃႉ လႄႈ ၵူၼ်းထႆးဢၼ်ဢွၼ်လၵ်ႉၶဝ်ႈမိူင်းထႆး 2 ၵေႃႉ တီႈလႅၼ်လိၼ်ယၢင်း−ထႆး ၸႄႈတွၼ်ႈၵၢၼ်ၵျၼပူးရီး မိူင်းထႆးၼႆယဝ်ႉ။
ၸွမ်းၼင်ႇၵူၼ်းမိူင်းႁူမ်ႈတုမ် လၢတ်ႈၼႄတီႈၸဝ်ႈၼႃႈတီႈထႆးၼၼ်ႉ လႆႈပၼ်ငိုၼ်းၼိုင်ႈၵေႃႉလႂ် 3,000 ဝၢတ်ႇ တေႃႇထိုင်မႄႈသွတ်ႇ၊ လုၵ်ႉတီႈမႄႈသွတ်ႇထိုင်ဝဵင်းလူင်မိူင်းၵွၵ်ႇသမ်ႉ တေလႆႈပၼ်ထႅင်ႈၼိုင်ႈၵေႃႉလႂ် ၼႂ်းၵႄႈ 15,000 ထိုင် 20,000 ဝၢတ်ႇငိုၼ်းထႆးၼႆယဝ်ႉ။
ၸွမ်းၼင်ႇ ၽူႈမီးပုၼ်ႈၽွၼ်း ၶွမ်ႇမတီႇၵုမ်းထိင်းႁႄႉၵင်ႈလွင်ႈၽႄႈလၢမ်း ၸိူဝ်ႉမႅင်း  COVID-19 မိူင်းထႆး လၢတ်ႈတီႈၼႂ်း ပၢင်သပ်းၸႅင်ႈၶၢဝ်ႇၼၼ်ႉ ၼႂ်းၶၢဝ်းတၢင်းပိၵ်ႉဢိုတ်းမိူင်းထႆး တႃႇၵုမ်းထိင်းလွင်ႈၽႄႈလၢမ်းၸိူဝ်ႉမႅင်းဝႆႉ 17 လိူၼ်ၼႆႉ ထႆးတီႉၺွပ်းလႆႈၵူၼ်းမိူင်းႁူမ်ႈတုမ် လၵ်ႉၶဝ်ႈမိူင်းထႆးမွၵ်ႈ 40,000 ၵေႃႉၸိူဝ်းၼႆႉယဝ်ႉ၊ ၼႂ်းၼၼ်ႉ မွၵ်ႈ 30,000 ၼႆႉ တီႉၺွပ်းလႆႈၸွမ်းလႅၼ်လိၼ်၊ မွၵ်ႈ 10,000 သမ်ႉ တီႉၺွပ်းလႆႈၼႂ်းမိူင်းထႆး ဝႃႈၼႆ။
သဵၼ်ႈတၢင်းလႅၼ်လိၼ် ယၢင်း−ထႆး ဢၼ်တိတ်းၸပ်းၵၼ်တင်း ၸႄႈတွၼ်ႈ ၵၢၼ်ၵျၼပူးရီး မိူင်းထႆးၼႆႉ တီႉၺွပ်းလႆႈၼမ်လိူဝ်ပိူၼ်ႈလႄႈ သဵၼ်ႈတၢင်းထီႉ−2 ပဵၼ်တီႈလႅၼ်လိၼ် မျႃႉဝတီႇ−မႄႈသွတ်ႇ ၼႆယဝ်ႉ။
ႁႅင်းၵၢၼ်မိူင်းႁူမ်ႈတုမ် ဢၼ်ၵႂႃႇႁဵတ်းၵၢၼ်ၼႂ်းမိူင်းၶႄႇ ပွၵ်ႈၶိုၼ်းႁိူၼ်း 200 ပၢႆၼႂ်းဝၼ်းလဵဝ်
ထႅင်ႈၽၢႆႇၼိုင်ႈၵေႃႈ မိူဝ်ႈဝႃးဝၼ်းထီႉ 16 August 2021 ၼၼ်ႉ တီႈလႅၼ်လိၼ်တႆး−ၶႄႇ ဝဵင်းမူႇၸေႊ ၼၼ်ႉၵေႃႈ ၸဝ်ႈၼႃႈတီႈၶႄႇၶဝ် ပိုတ်ႇၽုၺ်ႇပၼ် လၢၼ်ႇၽၵ်းတူၼၢၼ်းတေႃႇ ပၼ်ၶႂၢင်ႉၵူၼ်းမိူင်းႁူမ်ႈတုမ် ပွၵ်ႈၶိုၼ်းႁိူၼ်းယေးၼႆလႄႈ မိူဝ်ႈဝႃးဝၼ်းလဵဝ် မီးၵူၼ်းမိူင်းႁူမ်ႈတုမ် ၸၢႆး 100 ယိင်း 120 ႁူမ်ႈတင်းမူတ်း 220 ၵေႃႉ တေႃႉၶူဝ်းလဵင်းသေ ပွၵ်ႈမႃးႁိူၼ်းၶိုၼ်း ဝႃႈၼႆ။
တီႈၸႄႈတွၼ်ႈယုၼ်ႇၼၢၼ်ႇ မိူင်းၶႄႇၵေႃႈ ယွၼ်ႉမီးလွင်ႈၽႄႈလၢမ်းၸိူဝ်ႉမႅင်း COVID-19 ၼမ် လႄႈ မိူၼ်ၼင်ႇၸႄႈဝဵင်းသူၺ်ႇလီႇ လႄႈ ၸေႊၵဝ်ႇ ၵႆႉၵႆႉလႆႈပိၵ်ႉဢိုတ်းဝဵင်း Lockdown ဝႆႉလႄႈ ၵူၼ်းမိူင်းႁူမ်ႈတုမ် ဢၼ်ၵႂႃႇႁႃႁဵတ်းၵၢၼ်ၼႂ်းမိူင်းၶႄႇၼၼ်ႉ လႆႈႁူပ်ႉတၢင်းယၢပ်ႇၽိုတ်ႇ ၶႂ်ႈပွၵ်ႈ ၶိုၼ်းႁိူၼ်းယေးၼႆလႄႈ ၸဝ်ႈၼႃႈတီႈၽၢႆႇဢုပ်ႉပိူင်ႇသွင်ၸိုင်ႈမိူင်း ဢုပ်ႇဢူဝ်းၵၼ်သေယဝ်ႉ ၽၢႆႇၶႄႇၸင်ႇပၼ်ၶႂၢင်ႉ ၵူၼ်းမိူင်းႁူမ်ႈတုမ် ပွၵ်ႈၶိုၼ်းႁိူၼ်းယေး ၼႆယဝ်ႉ။
တႆးလွတ်ႈလႅဝ်း
မိူဝ်ႈၼႆႉ ဝၼ်းထီႉ 17 August 2021 (လိူၼ်ၵဝ်ႈမႂ်ႇ 10 ၶမ်ႈ ပီႊတႆး 2115 ၼီႈ) လႆႈႁပ်ႉႁူႉၶၢဝ်ႇဝႃႈ မိူဝ်ႈ 2-3 ဝၼ်း ပူၼ်ႉမႃးၼႆႉ ၸုမ်းသိုၵ်း SSPP/SSA ဢၼ်ၸဝ်ႈၸၢႆးလႅင်းဢွၼ်ႁူဝ်ၼၼ်ႉ ၵႂႃႇတဵၵ်းၶၢၼ်းယွၼ်းငိုၼ်း ၵႃႈၶဝ်ႈသၢၼ်တီႈ ပေႃႈမႄႈၵူၼ်းမိူင်း ၼႂ်းၸႄႈဝဵင်းမိူင်းမိတ်ႈ ၸႄႈတွၼ်ႈမိူင်းမိတ်ႈ ၸိုင်ႈတႆးပွတ်းႁွင်ႇ  ၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ လၢတ်ႈၼႄဝႃႈ ၸုမ်းသိုၵ်း SSPP/SSA တဵၵ်းၶၢၼ်းၵူၼ်းမိူင်း ၼႂ်းၸႄႈဝဵင်းမိူင်းမိတ်ႈ တႃႇ 9 ဢိူင်ႇ ႁႂ်ႈၵဵပ်းၶဝ်ႈသၢၼ်ပၼ်ၶဝ် ၼိုင်ႈဢိူင်ႇလႂ် 100 ထူင်သေ ပေႃးၵူၼ်းမိူင်း ၵႂႃႇသႂ်ႇၶဝ်ႈသၢၼ် ၸွမ်းၼင်ႇၶဝ်မၵ်းၶၢၼ်းဝႆႉၼၼ်ႉသမ်ႉ ၶဝ်ဢမ်ႇဢဝ်ၶဝ်ႈသၢၼ်  ႁႂ်ႈသွၼ်ႇငိုၼ်းပၼ်ၶဝ်ဢဝ် ဝႃႈၼႆ။
 ၵႃႈၶၼ်ၶဝ်ႈသၢၼ်မီး ၼိုင်ႈထူင်လႂ် 2 မိုၼ်ႇပၢႆၵူၺ်းသေတႃႉ သမ်ႉႁႂ်ႈသွၼ်ႇပၼ်ငိုၼ်း ၼိုင်ႈထူင်လႂ် 35,000 ပျႃး ႁူမ်ႈတင်း 9 ဢိူင်ႇ တေတူၵ်းမႅၼ်ႈသၢင်ႉငိုၼ်းမၢၼ်ႈယူႇ 315 သႅၼ်ပျႃး (သၢမ်သိပ်းဢိတ်းလၢၼ်ႉႁႃႈသႅၼ်ပျႃးတဵမ်တဵမ်) ဝႃႈၼႆ။
ၸုမ်းသိုၵ်း SSPP/SSA ၶၢၼ်းယွၼ်းငိုၼ်းၵႃႈၶဝ်ႈသၢၼ် တႃႇ 9 ဢိူင်ႇ ၼႂ်းၸႄႈဝဵင်းမိူင်းမိတ်ႈၼႆႉ ပဵၼ်ၼႂ်းဢိူင်ႇမိူင်းႁူၵ်း၊ ဢိူင်ႇသၢႆးလႅင်၊ ဢိူင်ႇပုင်ၵၢင်၊ ဢိူင်ႇဝၢၼ်ႈပၢတ်ႈ၊ ဢိူင်ႇလွၵ်းလူင်၊ ဢိူင်ႇၸၢင်ႉၵၢင်၊ ဢိူင်ႇၺွင်ႇလႅင် (ညောင်နီ)၊ ဢိူင်ႇၵျွၵ်ႉမေႃး (ကျောက်မော) လႄႈ ဢိူင်ႇဢုင်းၸေႃး (အုံးကြော‌ဟောင်း/သစ်) ဝႃႈၼႆ။
လွင်ႈၸုမ်းသိုၵ်း SSPP/SSA တဵၵ်းၶၢၼ်းယွၼ်းငိုၼ်းၵႃႈၶဝ်ႈသၢၼ်တီႈ ၵူၼ်းမိူင်း ၼႂ်းၸႄႈဝဵင်းမိူင်းမိတ်ႈၼႆႉ ပေႃးပဵၼ်ဝၢၼ်ႈၸၢဝ်းမၢၼ်ႈ၊ ဝၢၼ်ႈၸၢဝ်းၶၢင် လႄႈ ဝၢၼ်ႈၸၢဝ်းလီးသေႃး (လီႇသူး) တႄႉ သမ်ႉဢမ်ႇၵဵပ်းပႃး ၼႆယဝ်ႉ။
ၵူၼ်းမိူင်း ၼႂ်းပိုၼ်ႉတီႈ ယင်းသိုပ်ႇလၢတ်ႈထႅင်ႈဝႃႈ ဝၢႆးသိုၵ်းမၢၼ်ႈ ယိုတ်းဢၢမ်းၼၢတ်ႈၸိုင်ႈမိူင်းမႃးၼႆႉ ၸိူဝ်ႉမႅင်းတၢင်းပဵၼ် COVID-19  ၵေႃႈ တိတ်းၸပ်းၽႄႈလၢမ်းႁၢဝ်ႈႁႅင်းလႄႈ ပေႃႈမႄႈၵူၼ်းမိူင်းၵေႃႈ ဢမ်ႇၸၢင်ႈႁဵတ်းႁႃၵိၼ် လဵင်ႉတွင်ႉလႆႈလီလီ၊ ငိုၼ်းၶဝ်ႈၵေႃႈဢမ်ႇမီး၊ ထႅင်ႈလွင်ႈၼိုင်ႈသမ်ႉ ယၢမ်းၽွင်းတေႃႈလဵဝ်ၼႆႉ ပဵၼ်ၶၢဝ်းၽုၵ်ႇသွမ်ႈ မၢၵ်ႇၶဝ်ႈတဝ်ႈၼမ်ႉလႄႈ လႆႈသိုဝ်ႉၸိူဝ်ႉၽၼ်း ၽုၼ်ႇထၢတ်ႈ ၸဵမ်ၸိူဝ်းၼႆႉ သႂ်ႇၼႂ်းသူၼ်ႁႆႈၼႃးၽႂ်မၼ်း မၢင်ၸိူဝ်းဢမ်ႇမီးသင် သမ်ႉပေႃးလႆႈႁႃၵူႈယိမ် ငိုၼ်းၶီႈ ငိုၼ်းတူဝ်း တီႈပိူၼ်ႈသေ သိုဝ်ႉၸိူဝ်ႉၽၼ်း ၽုၵ်ႇသွမ်ႈၵေႃႈမီး၊ ပဵၼ်ၶၢဝ်းငိုၼ်းႁႅၵ်းၼႆၵေႃႈဝႃႈလႆႈယူႇ ၸုမ်းသိုၵ်း SSPP/SSA သမ်ႉ မႃးတိၵ်းၶၢၼ်းယွၼ်းငိုၼ်းၵႃႈၶဝ်ႈသၢၼ်ၸိူင်ႉၼႆႉ ယိုင်ႈၶႅၼ်းႁဵတ်းႁႂ်ႈ ပေႃႈမႄႈၵူၼ်းမိူင်း ၸွမ်းဝၢၼ်ႈၼွၵ်ႈၼႃးပၢင်ႇတူၵ်းၵိၼ်းၶၢၼ်ၸႂ် လိူဝ်သေၵဝ်ႇထႅင်ႈ ဝႃႈၼႆ။
တႆးလွတ်ႈလႅဝ်း  
ၸၢတ်ႈၸိုင်ႈလုမ်ႈၾႃႉ တုၵ်းယွၼ်းႁႂ်ႈၸုမ်းတႃႇလီႇပၼ်ႇ ၵေႃႇတင်ႈလူင်ပွင်ၸိုင်ႈမႂ်ႇ လႄႈ ၵိုတ်းယိုတ်းပၢင်တိုၵ်း ဢိၵ်ႇတင်း ႁႂ်ႈၼပ်ႉယမ်ႇသုၼ်ႇလႆႈၼၢင်းယိင်း လႄႈ လုၵ်ႈဢွၼ်ႇ။
မိူဝ်ႈဝႃး ဝၼ်းထီႉ 16 August 2021 (လိူၼ်ၵဝ်ႈမႂ်ႇ 9 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ Al Jazeera ဢွၵ်ႇၼႄဝႆႉဝႃႈ 15 ၸိုင်ႈမိူင်း ၽူႈၶဝ်ႈၸုမ်း ၶွင်ႇသီႇၽၢႆႇႁူမ်ႇလူမ်ႈ ၸၢတ်ႈၸိုင်ႈလုမ်ႈၾႃႉ UNSC လႆႈၸတ်းႁဵတ်းပၢင်ၵုမ်ၶိုၵ်ႉၶၵ်ႉ တီႈၼႂ်းဝဵင်းလူင်ၼိဝ်းယွၵ်ႉ ၸိုင်ႈမိူင်းဢမေႇရိၵၢၼ်ႇ ၵဵဝ်ႇလူၺ်ႈငဝ်းလၢႆး  ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ဝၢႆးသေၸုမ်းတႃႇလီႇပၼ်ႇ ၶဝ်ႈယိုတ်းလႆႈယဝ်ႉတင်းမိူင်းၼၼ်ႉ ဝႃႈၼႆ။
တီႈၼႂ်းပၢင်ၵုမ် မီးတၢင်းႁၼ်ထိုင် ဢွၵ်ႇသဵင်လဵဝ်ၵၼ်သေ ပိုၼ်ၽၢဝ်ႇဢွၵ်ႇမႃးဝႃႈ ႁႂ်ႈၸုမ်းတႃႇလီႇပၼ်ႇ  ႁႃးလၢႆးတၢင်းငူပ်ႉငီႉဢုပ်ႇဢူဝ်းၵၼ်လႄႈ ၵေႃႇတင်ႈလူင်ပွင်ၸိုင်ႈမႂ်ႇ လႄႈ ၵိုတ်းယိုတ်းလွင်ႈႁုၵ်းႁၢႆႉၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ၼႆယဝ်ႉ။
ဢၼ်ႇတူဝ်ႇၼီႇဢူဝ်ႇ ၵူႇတႄႇရႅတ်ႉသ် ၽူႈၼမ်းၼႂ်းလူင် ၸုမ်းၸၢတ်ႈၸိုင်ႈလုမ်ႈၾႃႉ (United Nations-UN) ပၼ်ၾၢင်ႉ ၸုမ်းတႃႇလီႇပၼ်ႇဝႃႈ ႁႂ်ႈမီးလွင်ႈၼပ်ႉယမ် သုၼ်ႇလႆႈသုၼ်ႇပဵၼ်ၵူၼ်း၊ ႁႂ်ႈၵိုတ်းယိုတ်းလွင်ႈတဵၵ်းတဵင် ႁဵတ်းႁၢႆႉၸႃႉၼိူဝ်ၼၢင်းယိင်း လႄႈ လုၵ်ႈဢွၼ်ႇ ၼႆယဝ်ႉ။
ၶႅပ်းႁၢင်ႈ &#8211; ၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ပၢႆႈၶိုၼ်ႈႁိူဝ်းမိၼ် ဢမေႇရိၵၢၼ်ႇ
လိူဝ်သေၼၼ်ႉ ၵူႇတႄႇရႅတ်ႉသ် ယင်းတုၵ်းယွၼ်းႁႂ်ႈၵူႈမိူင်းမိူင်း ၸွႆႈၵၼ်ၽဵဝ်ႈသိမ်းပႅတ်ႈ ၸုမ်းၵေႃႇၵၢၼ်ႁၢႆႉ ဢၼ်တေပဵၼ်ၽေးတေႃႇ ၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ လႄႈ ႁႂ်ႈမီးလွင်ႈႁပ်ႉႁွင်းဝႃႈ တေလႆႈၼပ်ႉယမ်သုၼ်ႇလႆႈၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ပၼ်ၵႂၢမ်းမၼ်ႈဝႃႈ ၸၢတ်ႈၸိုင်ႈလုမ်ႈၾႃႉ တိုၼ်းတေဢမ်ႇပိုၼ်ႉပွႆႇပႅတ်ႈ ၵူၼ်းဝၢၼ်ႈၵူၼ်းမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ ၼႆယဝ်ႉ။
မိူဝ်ႈဝႃးဝၼ်းထီႉ 16 August 2021 ၼႆႉၵူၺ်းၼင်ႇၵဝ်ႇ ၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ၵမ်ႈၽွင်ႈ ယွၼ်ႉဢမ်ႇၶႂ်ႈယူႇ ၽၢႆႇတႂ်ႈၵၢၼ်ဢုပ်ႉပိူင်ႇၽွင်းငမ်း ၸုမ်းတႃႇလီႇပၼ်ႇ၊ ၵူဝ်ဝႃႈတေဢဝ် မၢႆမီႈမိူၼ်မိူဝ်ႈ 20 ပီႊပူၼ်ႉမႃးၼၼ်ႉ ၸႂ်ႉတိုဝ်းဢုပ်ႉပိူင်ႇဝၢၼ်ႈမိူင်းၶိုၼ်းၼႆလႄႈ ၵူၼ်းမိူင်းဢွၼ်ၵၼ် ၵႂႃႇပႂ်ႉၶိုၼ်ႈႁိူဝ်းမိၼ် တီႈဝၢင်းႁိူဝ်းမိၼ်ဝဵင်းလူင်ၵႃႇပူႇလ် ပုၼ်ႈတႃႇပၢႆႈၵႂႃႇတီႈ မိူင်းဢမေႇရိၵၢၼ်ႇ ၵူၼ်းပေႃးၼႅၼ်ႈတဵမ်ၵႂႃႇသဵင်ႈလႄႈ ၵမ်ႈၽွင်ႈၵွပ်ႈၶိုၼ်ႈၸွမ်းလေႃႉႁိူဝ်းမိၼ် ၶိုၼ်းယၢတ်ႇတူၵ်းတၢႆ ၵေႃႈမီးၼႆယဝ်ႉ။
တႆးလွတ်ႈလႅဝ်း
ယွၼ်ႉလွင်ႈၸတ်းၵၢၼ်ဢမ်ႇလီသေ ႁဵတ်းႁႂ်ႈ ၸိူဝ်ႉမႅင်းတၢင်းပဵၼ် COVID-19 ၽႄႈလၢမ်းၼႂ်းမိူင်းႁၢဝ်ႈႁ်င်းလႄႈ ၸွမ်ၽွင်းလူင် မိူင်းမလေးသျႃး Muhyiddin Yassin လႆႈထွၼ်တူဝ်ဢွၵ်ႇတၼ်းႁဵင်း ၸွမ်းၼင်ႇ ႁႅင်းမိပ်ႇဢီးၼႂ်းပႃႇတီႇ ၼႆယဝ်ႉ။
မိူဝ်ႈဝၼ်းထီႉ 16 August 2021 (လိူၼ်ၵဝ်ႈမႂ်ႇ 9 ၶမ်ႈ ပီႊတႆး 2115 ၼီႈ) ၸွမ်ၽွင်းလူင်မိူင်းမလေးသျႃး Muhyiddin Yassin ႁူမ်ႈပႃးၸုမ်းလူင်ပွင်ၸိုင်ႈတင်းမူတ်း လႆႈၶဝ်ႈထူပ်းၶုၼ်ႁေႃၶမ်း ၼႂ်းႁၢင်ႈႁေႃ တွၼ်ႈတႃႇတၢင်ႇလဝ်ႈယိုၼ်ႈဝႂ်လိုဝ်ႈၵၢၼ် ထွၼ်တူဝ်ဢွၵ်ႇတၼ်းႁဵင်း တီႈၶုၼ်ႁေႃၶမ်း ၼႆယူႇ။
မိူဝ်ႈပႆႇၶဝ်ႈထူပ်းၶုၼ်ႁေႃၶမ်းၼၼ်ႉ လႆႈၸတ်းႁဵတ်းပၢင်ၵုမ်ၶိုၵ်ႉၶၵ်ႉသေ ဢမ်ႇႁိုင်သင်ၵေႃႈ ပိုၼ်ၽၢဝ်ႇ ထွၼ်တူဝ်ဢွၵ်ႇတၼ်းႁဵင်း လူၺ်ႈတၢင်း TV မိူင်းမလေးသျႃး ႁႂ်ႈၵူၼ်းၼႂ်းမိူင်းႁပ်ႉႁူႉၸွမ်း ၵႂႃႇယူႇ။
Muhyiddin Yassin လၢတ်ႈဝႃႈ “လွင်ႈတၢင်းဢၼ်လႆႈ ထွၼ်တူဝ်ဢွၵ်ႇတၼ်းႁဵင်းၼႆႉ ယွၼ်ႉဢမ်ႇမီး သဵင်ၵမ်ႉထႅမ်ၼႂ်းသၽႃးၼမ်ပဵင်းပေႃး” သိုပ်ႇလၢတ်ႈထႅင်ႈဝႃႈ “တေဢမ်ႇၶဝ်ႈႁူမ်ႈၸွမ်း ၵူၼ်းႁဵတ်းၵၢၼ်မိူင်း ဢၼ်ဢမ်ႇမီးလွင်ႈသိုဝ်ႈယူဝ်း လႄႈ တေဢမ်ႇၶဝ်ႈသုၵ်ႉယုင်ႈၵဝ်းၸွမ်း ၼႂ်းၼႃႈၵၢၼ်ၶဝ် ပိူဝ်ႈတႃႇႁႂ်ႈတူဝ်ၵဝ်ႇလႆႈဢမ်ႇၼၢတ်ႈမႃးသင်” ၼႆယဝ်ႉ။
AFP
မိူဝ်ႈၼႂ်းလိူၼ် July  2021 ပူၼ်ႉမႃးၼၼ်ႉ ပႃႇၵၢၼ်မိူင်း ဢၼ်ပဵၼ်ပႃႇတီႇယႂ်ႇ မိူၼ်ၼင်ႇပႃႇတီႇ United Malays National Organisation – UMNO လႆႈထွၼ်တူဝ်ဢွၵ်ႇၼႂ်းၵၢၼ်သိုပ်ႇၵမ်ႉထႅမ် Muhyiddin ၵႂႃႇထႅင်ႈလႄႈ တုၵ်းယွၼ်းႁႂ်ႈမၼ်းထွတ်တူဝ်ဢွၵ်ႇတၼ်းႁဵင်း  ယွၼ်ႉမၼ်းဢမ်ႇႁပ်ႉဢဝ်ပုၼ်ႈၽွၼ်း ၸတ်းၵၢၼ် ၵဵဝ်ႇလူၺ်ႈၵၢၼ်ၵုမ်းထိင်း လွင်ႈၽႄႈလၢမ်းၸိူဝ်ႉမႅင်း COVID-19  လႆႈတဵမ်ထူၼ်ႈသေ ႁဵတ်းႁႂ်ႈၸိူဝ်ႉမႅင်း ၽႄႈလၢမ်းၼႂ်းမိူင်းမလေးသျႃးႁၢဝ်ႈႁႅင်း ၼႆယဝ်ႉ။
ၶုၼ်ႁေႃၶမ်းမိူင်းမလေးသျႃး ၵေႃႈ လၢတ်ႈဝႃႈ “ မိူဝ်ႈလဵဝ် ၼႂ်းမိူင်းမလေးသျႃးၼႆႉ ၸိူဝ်ႉမႅင်းတၢင်းပဵၼ် COVID-19 တိုၵ်ႉၽႄႈလၢမ်းႁၢဝ်ႈႁႅင်းယူႇလႄႈ ပႆႇၸၢင်ႈၸတ်းႁဵတ်းပၢင်လိူၵ်ႈတင်ႈ  ၼႃႈၵၢၼ်ၼႆႉၵေႃႈ ပႆႇမီးၽႂ်ႁပ်ႉဢဝ်ပုၼ်ႈၽွၼ်းၵႂႃႇလႄႈ တေႁႂ်ႈ Muhyiddin Yassin သိုပ်ႇဢဝ်ပုၼ်ႈၽွၼ်းၵႂႃႇထႃႈ တေႃႇပေႃးမီးၵူၼ်းမႃးပုတ်ႈတႅၼ်း” ဝႃႈၼႆ။
Muhyiddin Yassin ၶိုၼ်ႈပဵၼ်ၸွမ်ၽွင်းလူင်မိူင်းမလေးသျႃး မိူဝ်ႈလိူၼ်  March 2020 ပူၼ်ႉမႃးၼၼ်ႉသေ ယူႇၼႂ်းတၼ်းႁဵင်းမႃး ၶၢဝ်းတၢင်းႁိုင် 17 လိူၼ်၊ လႄႈ ပဵၼ်ၸွမ်ၽွင်းလူင်မိူင်းမလေးသျႃး ၵေႃႉဢၼ်လႆႈယူႇၼႂ်းတၼ်းႁဵင်း ဢေႇလိူဝ်ပိူၼ်ႈ ဢိၵ်ႇတင်း ၸဵမ်မိူဝ်ႈတႄႇႁပ်ႉၼႃႈၵၢၼ်ပုၼ်ႈၽွၼ်းပဵၼ်ၸွမ်ၽွင်းလူင်မႃးၵေႃႈ လႆႈထူပ်းပၼ်ႁႃ လၢႆလၢႆလွင်ႈ ၸဵမ်ပၼ်ႁႃ ၼႂ်းပႃႇတီႇၵၢၼ်မိူင်း လႄႈ ပၼ်ႁႃလွင်ႈၽႄႈလၢမ်း ၸိူဝ်ႉမႅင်းတၢင်းပဵၼ်  COVID-19 ၸိူဝ်းၼႆႉယူႇယဝ်ႉ။
တႆးလွတ်ႈလႅဝ်း
ဢၢင်ႈဢိင်မႃးတီႈ VOA, thairath
ဝၢႆးသေ ဢမေရိၵၢၼ်ႇ ထွၼ်ႁႅင်းသိုၵ်းဢွၵ်ႇ  ဢႅပ်ႉၾၵၢၼ်ႇၼိတ်ႉသတၢၼ်ႇ လႄႈ ၸုမ်းတႃႇလီႇပၼ်ႇ ယိုတ်းလႆႈမိူင်းယဝ်ႉၼႆႉ ၶႄႇ တူဝ်ႈတၼ်းတႃႇႁူမ်ႈမိုဝ်းၸွမ်း တႃႇလီပၼ်ႇ ႁႂ်ႈပဵၼ်မိူင်းဢူၺ်းလီၵၼ် ဝႃႈၼႆ။
မိူဝ်ႈဝႃး ဝၼ်းထီႉ 16 August 2021 (လိူၼ်ၵဝ်ႈမႂ်ႇ 9 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇၼွၵ်ႈမိူင်း ဢွၵ်ႇၼႄဝႆႉ ၵဵဝ်ႇလူၺ်ႈလွင်ႈ ၽူႈၶၢၼ်ပၢၵ်ႇလူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ လၢတ်ႈဝႆႉဝႃႈ လူင်ပွင်ၸိုင်ႈပေႇၵျိၼ်း ၶတ်းၸႂ်ၶဝ်ႈမႃးႁူမ်ႈမိုဝ်း တႃႇပဵၼ်ဢူၺ်းလီၸွမ်းၵၼ်တင်း ၸုမ်းတႃႇလီႇပၼ်ႇ လူၺ်ႈဢမ်ႇပႆႇပဵၼ်တၢင်းၵၢၼ်၊ ၸဵမ်မိူဝ်ႈဢမေႇရိၵၢၼ် တႄႇထွၼ်ႁႅင်းသိုၵ်းဢွၵ်ႇ ဢႅပ်ႉၾၵၢၼ်ႇၼိတ်ႉသတၢၼ်ႇ၊ ထႅင်ႈၽၢႆႇၼိုင်ႈတၢင်းၼိုင်ႈၵေႃႈ ၶႄႇလၵ်ႉလွမ်မႆႈၸႂ်ဝႆႉဝႃႈ ဢႅပ်ႉၾၵၢၼ်ႇၼိတ်ႉသတၢၼ်ႇ တေၸၢင်ႈပဵၼ်တီႈၵေႃႇတင်ႈၸုမ်း ၸႅၵ်ႇၽႄလႅၼ်လိၼ် ၵူၼ်းၶိူဝ်းမုတ်ႇသလိမ်ႇ ဢုၺ်ၵူ  (Uighur) ၼႂ်းၸႄႈမိူင်းသိၼ်ၵျၢင်း (Xinjiang) ၸိုင်ႈမိူင်းၶႄႇၼၼ်ႉ ၼႆယဝ်ႉ။
GETTY IMAGES
မိူဝ်ႈဝၼ်းထီႉ 28 July 2021 လိူၼ်ပူၼ်ႉမႃးၼႆႉၵေႃႈ ဝင်ယိ Wang Yi ၽွင်းလူင်ၽၢႆႇၼွၵ်ႈမိူင်း မိူင်းၶႄႇ လႄႈ Mullah Abdul Ghani Baradar ႁူဝ်ၼႃႈ ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ဢၼ်လႆႈမီးလွင်ႈႁူပ်ႉထူပ်းဢုပ်ႇဢူဝ်းၵၼ် တီႈၼႂ်းဝဵင်းထဵၼ်းၵျိၼ်း (Tianjin) တီႈႁိမ်းဝဵင်းလူင် ပေႇၵျိၼ်း၊ ၼႂ်းပၢင်ႁူပ်ႉထူပ်းၼၼ်ႉ ၸုမ်းတႃႇလီႇပၼ်ႇ ပၼ်ၵႂၢမ်းမၼ်ႈဝႆႉဝႃႈ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ တေဢမ်ႇၸႂ်ႉပဵၼ် တီႈၵေႃႇတင်ႈၸုမ်းယိပ်းၵွင်ႈၵၢင်ႇ ၼႆယဝ်ႉ။
မိူဝ်ႈႁူပ်ႉထူပ်းၵၼ်တင်း ၸုမ်းတႃႇလီႇပၼ်ႇၼၼ်ႉ ၶႄႇ လၢတ်ႈဝႃႈ တေပၼ်ႁႅင်းၵမ်ႉၸွႆႈ ၽၢႆႇပၢႆးမၢၵ်ႈမီးၸိုင်ႈမိူင်း လွင်ႈလူင်းတိုၼ်းလၢင်း ပူၵ်းပွင်မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ထိုင်မႃး ဝၼ်းဢၼ် ၸုမ်းတႃႇလီႇပၼ်ႇ ယိုတ်းလႆႈမိူင်းၼႆႉၵေႃႈ ၶႄႇ ဢွၵ်ႇမႃးႁူမ်ၸူမ်းၸွမ်း ၸုမ်းတႃႇလီႇပၼ်ႇ လူၺ်ႈပဵၼ်တိုဝ်ႉတၢင်း တႃႇပဵၼ်ဢူၺ်းလီၵၼ်ၸွမ်း ဢႅပ်ႉၾၵၢၼ်ႇၼိတ်ႉသတၢၼ်ႇ ၼႆယဝ်ႉ။
Hua Chunying ႁူဝ်ၼႃႈ ႁွင်ႈၵၢၼ်ၽၢႆႇၼွၵ်ႈမိူင်း မိူင်းၶႄႇ တုၵ်းယွၼ်းတီႈၸုမ်းတႃႇလီႇပၼ်ႇဝႃႈ ၸူဝ်ႈၽွင်းယၢမ်းလႅၵ်ႈလၢႆႈၶၢႆႉဢၢမ်းၼၢတ်ႈၼၼ်ႉ ႁႂ်ႈမီးလွင်ႈၶႅမ်ႉလႅပ်ႈ လႄႈ ႁႂ်ႈႁဵတ်းၸွမ်းၵႂၢမ်းမၼ်ႈ တီႈတူၵ်းလူင်းၵၼ်ဝႆႉ တွၼ်ႈတႃႇလွင်ႈၽေး ၵူၼ်းမိူင်းဢႅပ်ႉၾၵၢၼ်ၼိတ်ႉသတၢၼ်ႇ လႄႈ ၵူၼ်းတၢင်ႇမိူင်းပႃး ၼႆယဝ်ႉ။
ယူႇတီႈၸုမ်းတႃႇလီႇပၼ်ႇ ပၼ်ၵႂၢမ်းမၼ်ႈဝႃႈ တေဢမ်ႇႁဵတ်းလွင်ႈႁုၵ်ႉႁၢႆႉသင်ၼႆသေတႃႉ ယူႇတီႈ ၵူၼ်းၽွင်းတၢင်ၼွၵ်ႈမိူင်း ဢၼ်မီးဝႆႉ ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇၼၼ်ႉတႄႉ တိုၵ်ႉၶတ်းၸႂ် ႁႃတၢင်းပွၵ်ႈၶိုၼ်း မိူင်းၽႂ်မၼ်းဝႆႉယူႇ ယွၼ်ႉၵူဝ်ဢမ်ႇမီးလွင်ႈလွတ်ႈၽေးသၢႆၸႂ် ၼႆယဝ်ႉ။
တႆးလွတ်ႈလႅဝ်း
မိူဝ်ႈဝႃး ဝၼ်းထီႉ 16 August 2021  သိုဝ်ႇၶၢဝ်ႇ  TNN World ဢွၵ်ႇၼႄဝႆႉဝႃႈ ၸုမ်းတႃႇလီႇပၢၼ်ႇ ၶဝ်ႈႁုပ်ႈသိမ်းလႆႈဝဵင်းလူင် Kabul ဢႅပ်ႉၾၵၢၼ်ႇၼိတ်ႉသတၢၼ်ႇ မိူဝ်ႈၽွင်းလူင်ပွင်ၸိုင်ႈ ပၢႆႈဢွၵ်ႇၼွၵ်ႈမိူင်း လႄႈႁုပ်ႈသိမ်းလႆႈ ဝဵင်းလူင်လႆႈၵူႈတီႈယဝ်ႉ ဝႃႈၼႆ။
ၸဝ်ႈၼႃႈတီႈၽူႈမီးပုၼ်ႈၽွၼ်းၸၼ်ႉသုင်လႄႈ လႅင်ႇၶၢဝ်ႇၼႂ်းပိုၼ်ႉတီႈလၢတ်ႈဝႃႈ ၸွမ်ၸိုင်ႈ Ashraf Ghani တႄႉပၢႆႈၵႂႃႇၼွၵ်ႈမိူင်းယဝ်ႉ ဝႃႈၼႆ။
 ၸဝ်ႈၼႃႈတီႈၵေႃႉၼိုင်ႈ လၢတ်ႈဝႃႈ Ashraf Ghani ဢွၵ်ႇၶၢဝ်းတၢင်းၵႂႃႇ တၢင်းထႃၸိၵိတ်ႉသတၢၼ်ႇ ၵူၺ်းၵႃႈႁွင်ႈၵၢၼ်လူင်ၽၢႆႇၼွၵ်ႈမိူင်း တႄႉလၢတ်ႈဝႃႈ “ဢမ်ႇႁူႉတီႈယူႇၶဝ်” ဝႃႈၼႆ။
 ၽၢႆႇတၢင်း တႃႇလီႇပၼ်ႇၶဝ်ၵေႃႈ လၢတ်ႈဝႃႈ “တိုၵ်ႉၸႅတ်ႈထတ်းတူၺ်းတီႈယူႇၶွင်ၸွမ်ၸိုင်ႈၼႆႉယူႇ” ၼႆယဝ်ႉ။
ဢၼ်ၸွမ်ၸိုင်ႈ Ashraf Ghani ပၢႆႈဢွၵ်ႇၼွၵ်ႈမိူင်းၼႆႉ ပဵၼ်ဝၢႆးလင်တႃႇလီႇပၼ်ႇၶဝ် ၶဝ်ႈယိုတ်း ၼႂ်းဝဵင်းလူင်ဢၼ်လမ်ႇလွင်ႈလၢႆလၢႆဝဵင်း တူဝ်ႈတင်းမိူင်း ဢွၼ်တၢင်းတေၶဝ်ႈယိုတ်းတီႈၼႂ်းဝဵင်းလူင် Kabul ၼႆယဝ်ႉ။
တႃႇလီႇပၼ်ႇၶဝ်ႈႁုပ်ႈသိမ်း  ႁိူၼ်းႁေႃၶၢဝ်လႄႈ ၸွမ်းၶွပ်ႇလႅၼ်ဝဵင်းလူင် Kabul ၵေႃႈ လႆႈလွမ်ႉႁွပ်ႈဝႆႉတင်းမူတ်းလႄႈ  ၸင်ႇတုၵ်းယွၼ်းၼိူဝ်ၵူၼ်းမိူင်း ယႃႇႁႂ်ႈမီးလွင်ႈၵူဝ်ႁႄတေႃႇ ၸုမ်းတႃႇလီႇပၼ်ႇၶဝ် ၼႆယူႇ။
ၽူႈမီးပုၼ်ႈၽွၼ်း ဢမေႇရိၵၢၼ်ႇ လၢတ်ႈဝႆႉဝႃႈ ၽွင်းတၢင်ဢၼ်ယူႇၼႂ်းဝဵင်းလူင်ၼၼ်ႉ လႆႈထုၵ်ႇသူင်ႇတူဝ်ၵႂႃႇတီႈဝၢင်းႁိူဝ်းမိၼ်ယဝ်ႉ ၼႆယူႇ။
 ၸဝ်ႈၼႃႈတီႈ NATO ၵေႃႉၼိုင်ႈၵေႃႈ လၢတ်ႈဝႃႈ ၽူႈမီးပုၼ်ႈၽွၼ်းၼႂ်းမိူင်းဢင်းၵိတ်း လၢႆလၢႆၵေႃႉၵေႃႈ ပၢႆႈၵႂႃႇယူႇတီႈလွတ်ႈၽေးယဝ်ႉ မိူၼ်ၼင်ႇလၢႆလၢႆမိူင်း တီႈၼႂ်းယူးရူပ်ႉ ႁူမ်ႈပႃးၾရင်ႇသဵတ်ႇ၊  ၵျႃႇမၼီႇ ၸိူဝ်းၼႆႉၵေႃႈ လႆႈၶၢႆႉၽွင်းတၢင်သူင်ႇၵႂႃႇတီႈဝၢင်းႁိူဝ်းမိၼ်မူတ်းယဝ်ႉမိူၼ်ၵၼ် ဝႃႈၼႆ။
ၵူၼ်းတီႈၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ လၢႆပၢၵ်ႇၵေႃႉ ႁူမ်ႈတင်းၵူၼ်းလၢႆလၢႆမိူင်း ၵမ်ႈၼမ်တေပဵၼ်ၽူႈယိင်းလႄႈလုၵ်ႈဢွၼ်ႇ တဵမ်ယူႇတီႈဝၢင်းႁိူဝ်းမိၼ်တီႈ Kabul ဢွၼ်ၵၼ်ႁၢင်ႈႁႅၼ်းပႂ်ႉ တႃႇတေၶၢႆႉပၢႆႈဢွၵ်ႇၼွၵ်ႈမိူင်းၼႆယဝ်ႉ။
ၵူၼ်းၸၢဝ်းၶိူဝ်း ဢႅပ်ႉၾၵၢၼ်ႇ တင်းၼမ် ဢွၼ်ၵၼ်ၵူဝ်ဝႃႈ တႃႇလီႇပၼ်ႇ တေမႃးၸႂ်ႉတိုဝ်းပိူင် သႃႇသၼႃႇမုတ်ႇသလိမ်ႇၶဵင်ႈၶႅင်သေ ဢုပ်ႉပိူင်ႇၽွင်းငမ်းမိူင်း မိူၼ်မိူဝ်ႈပူၼ်ႉမႃး ပီႊ 1996 -2001 ၼၼ်ႉ မိူၼ်ၼင်ႇ ၽူႈယိင်း ဢမ်ႇပၼ်ၶႂၢင်ႉႁႂ်ႈႁဵတ်းၵၢၼ်လႄႈ မီးၵၢၼ်ပၼ်တၢမ်ႇႁုၵ်းႁၢႆႉလၢႆလၢႆမဵဝ်း မိူၼ်ၼင်ႇ ထိုမ်ႈႁိၼ်သႂ်ႇ၊ ပေႃႉထုပ်ႉ လႄႈ ၽႅၼ်ၶေႃးၸိူဝ်းၼႆႉ။
 ၵူၺ်းၵႃႈ ၵူၼ်းၼႂ်းၸုမ်းတႃႇလီႇပၼ်ႇတႄႉဝႃႈ “ၸုမ်းႁဝ်းၶိုတ်းၸွမ်းၵၢပ်ႈပၢၼ်မႂ်ႇၶိုၼ်ႈမႃးယူႇ ပၼ်ၵႂၢမ်းမၼ်ႈယူႇဝႃႈ တေပၼ်သုၼ်ႇလႆႈသုၼ်ႇပဵၼ် ၼိူဝ်ၽူႈယိင်း၊ လုမ်းလႃးတူၺ်းထိုင် ၵူၼ်းတၢင်ႇၸၢဝ်းၶိူဝ်း လႄႈ ၸၢဝ်းဢႅပ်ႉၾၵၢၼ်ႇ ဝႃႈၼႆ။
တႆးလွတ်ႈလႅဝ်း
Photo &#8211; AFP
မိူဝ်ႈဝၼ်းထီႉ  11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ပူၼ်ႉမႃးၼၼ်ႉ ၸုမ်းသိုၵ်း TNLA ႁႅင်းၵူၼ်းဢမ်ႇယွမ်း 100 ပၢႆ  (ၵမ်ႉၼမ်ပဵၼ်ၼၢင်းႁၢၼ်)  မႃးၵိုတ်းထင် တီႈဝၢၼ်ႈၼႃးၵေႃႇ ဢိူင်ႇမိူင်းတွမ်း ၸႄႈဝဵင်းတၢင်ႉယၢၼ်းသေ ၶၢၼ်းႁွင်ႉဢဝ်ထူဝ်ႈ/ၵႃး တႃႇ 5 လမ်း ႁႂ်ႈမိူဝ်းသူင်ႇၶဝ် တၢင်းၵိုင်ၵႃ ႁူဝ်တွမ်း ၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ လၢတ်ႈၼႄတီႈ သိုဝ်ႇၶၢဝ်ႇဝႃႈ “ၵဵဝ်ႇၵပ်းလွင်ႈၼႆႉတႄႉ လႆႈႁၼ်ၸုမ်းသိုၵ်း TNLA  မႃးသင်ႇဝႆႉၸိူဝ်းပဵၼ်ၸၢဝ်းၶိူဝ်းပလွင်ႈၶဝ်ဝႃႈ သင်ၸုမ်းသိုၵ်းတႆး ၸုမ်းလႂ်သေဢမ်ႇဝႃႈ မႃးယွၼ်းၶျေႃးလႄႈ ၵဵပ်းၶဝ်ႈၵဵပ်းငိုၼ်း ယွၼ်းထူဝ်ႈ ယွၼ်းၵႃးၵေႃႈယဝ်ႉ တေဢမ်ႇလႆႈပၼ်ၶဝ်လႃးလႃး” ဝႃႈၼႆ။
ယင်းသိုပ်ႇလၢတ်ႈထႅင်ႈဝႃႈ “ပေႃးပဵၼ်ၸၢဝ်းပလွင်ႈၶဝ်တႄႉ တေဢမ်ႇလႆႈၸွႆႈထႅမ်သိုၵ်းတႆးသေၸုမ်း ၵူၺ်းၵႃႈ ပေႃးၶဝ်လူဝ်ႇၵႂႃႇလႂ်မႃးလႂ်သမ်ႉ  ၶၢၼ်းႁွင်ႉထူဝ်ႈႁွင်ႉၵႃး လႄႈၵဵပ်းၶဝ်ႈၵဵပ်းငိုၼ်း ၸိူဝ်းၼႆႉၵေႃႈ ၶဝ်ယင်းၵဵပ်းဢဝ် ၼႂ်းဝၢၼ်ႈတႆးလၢႆလၢႆ ဝၢၼ်ႈလႂ်တႆးမီးဢေႇၵေႃႈ ၼႃႈႁိူၼ်းၼိုင်ႈလင်ၼႆႉ ၶႅၼ်းလႆႈသႂ်ႇငိုၼ်းၼမ်” ၼႆယဝ်ႉ။
သိုပ်ႇလၢတ်ႈထႅင်ႈဝႃႈ “လိူဝ်သေၼၼ်ႉၵေႃႈ ပူၼ်ႉမႃးမိူဝ်ႈၼႂ်းလိူၼ်ႇ July 2021 ၼၼ်ႉသမ်ႉ ၸုမ်းသိုၵ်း SSPP/SSA ၶၢၼ်းယွၼ်းငိုၼ်းၵူၼ်းဝၢၼ်ႈ တႃႇ 15 ဝၢၼ်ႈ ၼႂ်းဢိူင်ႇမိူင်းတွမ်းဝႃႈ တႃႇႁဵတ်းထွင်ႇၵူၼ်းၵိၼ်ယႃႈၼႆသေ ၼႂ်းဢိူင်ႇမိူင်းတွမ်းတင်းဢိူင်ႇ ႁႂ်ႈသႂ်ႇပၼ်ငိုၼ်း 10 လၢၼ်ႉပျႃး (100 သႅၼ်) ၵူၺ်းၵႃႈ ၵူၼ်းလူင်ၼႂ်းဝၢၼ်ႈ ၵႂႃႇတွင်းပၢၼ်ႇလႄႈ လႆႈပၼ်ၵႂႃႇတႃႇ 5 လၢၼ်ႉပျႃး (50 သႅၼ်) ၼႆယူႇယဝ်ႉ။
 ပေႃးဢဝ်ၽတ်ႉၽဵင်ႇဝႃႈၸိုင် ၼိုင်ႈၼႃႈႁိူၼ်းၼႆႉ လႆႈသႂ်ႇငိုၼ်းပၼ်ၶဝ် တူၵ်းယူႇ 1,000 ပျႃးတဵမ်တဵမ်” လၢတ်ႈၼႄၼင်ႇၼႆ။
တီႈၼႂ်းဢိူင်ႇမိူင်းတွမ်း ၸႄႈဝဵင်းတၢင်ႉယၢၼ်းၼႆႉ မၢင်ဝၢၼ်ႈ ပီႈၼွင်ႉတႆးလႄႈ ပီႈၼွင်ႉပလွင်ႈယူႇႁူမ်ႈၵၼ်မႃး   ပီႊယၢဝ်းၶၢဝ်းႁိုင်ယဝ်ႉသေ မၢင်ဝၢၼ်ႈၵေႃႈပီႈၼွင်ႉပလွင်ႈၼမ်လိူဝ်တႆး မၢင်ဝၢၼ်ႈသမ်ႉတႆးၼမ်လိူဝ်ပီႈၼွင်ႉပလွင်ႈ ၼႆယူႇယဝ်ႉ။
တႆးလွတ်ႈလႅဝ်း
တႆးလွတ်ႈလႅဝ်း
ပၢင်တိုၵ်းၼႂ်းမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ ၶၢဝ်းတၢင်းႁိုင် 20  ပီႊ တႄႇပီႊ 2001 – 2021 ဝၢႆးသေ ဢမေႇရိၵၢၼ်ႇ ထွၼ်ႁႅင်းသိုၵ်းဢွၵ်ႇ ၸုမ်းယိပ်းၵွင်ႈၵၢင်ႇတႃႇလီႇပၼ်ႇ ၶဝ်ႈယိုတ်းမိူင်းလၢႆဝူင်ႈဢွၼ်ႇၵူၺ်း မိူဝ်ႈဝႃးၼႆႉယိုတ်းလႆႈပႃး တီႈႁဵတ်းၵၢၼ် လူင်ပွင်ၸိုင်ႈ ဢၼ်မီးၼႂ်းဝဵင်းလူင်ၵႃႇပူႇလ် ယဝ်ႉတူဝ်ႈလီငၢမ်း။
တီႈတႄႇပဵၼ်ပၢင်တိုၵ်း ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ 
မိူဝ်ႈဝၼ်းထီႉ 11 September 2001 ၸုမ်းၵေႃႇၵၢၼ်ႁၢႆႉ မီးၸိုဝ်ႈဝႃႈ Al-Qaeda ၽူႈဢွၼ်ႁူဝ်ပဵၼ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) ၸီႉသင်ႇႁေႃႈႁိူဝ်းမိၼ်ၸုၼ်ႉတၢႆ ၵႂႃႇၽႃႇသႂ်ႇႁိူၼ်းတိူၵ်ႈ (World Trade Center) သုၼ်ၵၢင်တီႈႁဵတ်းၵၢၼ်ပၢႆးမၢၵ်ႈမီးလုမ်ႈၾႃႉ ၸိုင်ႈမိူင်းဢမေႇရိၵၢၼ်ႇ ၼႂ်းပၢၼ်ၸွမ်ၸိုင်ႈ George W. Bush ႁဵတ်းႁႂ်ႈမီးၵူၼ်းလူႉသဵင်ႈတၢႆ မွၵ်ႈ 3,000 ၵေႃႉ။
ၸုမ်းၵေႃႇၵၢၼ်ႁၢႆႉ Al-Qaeda တမ်းဝၢင်းၽႅၼ်ၵၢၼ်သိုၵ်း ယူႇတီႈမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ မိူဝ်ႈၼၼ်ႉ ပဵၼ်ၸုမ်းတႃႇလီႇပၼ်ႇ ဢုပ်ႉပိူင်ႇၽွင်းငမ်းဝၢၼ်ႈမိူင်းဝႆႉ လႄႈ ပၢၵ်ႈပႅတ်ႈလွင်ႈဢမေႇရိၵၢၼ်ႇ ယွၼ်းႁႂ်ႈသူင်ႇပၼ်တူဝ် ၽူႈဢွၼ်ႁူဝ်ပဵၼ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ။
ဝၢႆးၼၼ်ႉ လူင်ပွင်ၸိုင်ႈ ဢမေႇရိၵၢၼ်ႇ လႄႈ မိူင်းဢူၺ်းလီ ၸုမ်းသိုၵ်းၶိုၵ်ႉတွၼ်း ၼႃႇတူဝ်ႇ (NATO) သူင်ႇႁႅၵင်းသိုၵ်းၼပ်ႉႁူဝ်သႅၼ် ၶဝ်ႈၵႂႃႇၼႂ်းမိူင်းဢႅပ်ႉၾႃႉၵၢၼ်ႇၼိတ်ႉသတၢၼ်ႇ တႃႇတီႉၺွပ်းလႆႈတူဝ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ ႁဵတ်းႁႂ်ႈတႄႇပဵၼ်ပၢင်တိုၵ်းမႃး။
ၸုမ်းတႃႇလီႇပၼ်
ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ပဵၼ်ၸုမ်းဢၼ်မီးဢၢမ်းၼၢတ်ႈယႂ်ႇသုတ်း ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ပူၼ်ႉလွတ်ႈဢွၵ်ႇတႂ်ႈ မိူင်းႁူမ်ႈတုမ် သူဝ်ႇပီႇယႅတ်ႉ (Soviet) ယဝ်ႉ ၸႂ်ႉတိုဝ်းမၢႆမီႈၼႅၼ်ႈၼႃ တေႃႇၵူၼ်းဝၢၼ်ႈၵူၼ်းမိူင်း သင်ဝႃႈႁဵတ်းၽိတ်းမၢႆမီႈ ၵမ်ႈၼမ်တေၺႃးတၢမ်ႇတၢႆမဵဝ်းလဵဝ် လႄႈ ႁၢမ်ႈၼၢင်းယိင်း တေဢမ်ႇလႆႈႁဵၼ်းလိၵ်ႈလၢႆး ၸိူဝ်းၼႆႉယူႇယဝ်ႉ။
ဢမေႇရိၵၢၼ်ႇ ယိုတ်းမိူင်းဢႅပ်ႉၾႃႉၵၢၼ်ႇၼိတ်ႉသတၢၼ်ႇ
ဝၢႆးသေ တပ်ႉသိုၵ်းဢမေႇရိၵၢၼ်ႇ လႄႈ သိုၵ်းမိူင်းဢူၺ်းလီ ၶဝ်ႈမႃးၼႂ်းမိူင်း ဢႅပ်ႉၾႃႉၵၢၼ်ႇၼိတ်ႉသတၢၼ်ႇ လႆႈၶၢဝ်းတၢင်း 2 လိူၼ် ၼႂ်းလိူၼ် November 2001 ၼၼ်ႉ ဢမေႇရိၵၢၼ်ႇ ယိုတ်းလႆႈဝဵင်းလူင်ၵႃႇပူႇလ် ၸုမ်းတႃႇလီႇပၼ်ႇ တႄႇထွႆႁႅင်းသိုၵ်းဢွၵ်ႇၵႂႃႇယူႇတီႈ မိူင်းပႃႇၵိတ်ႉသ်တၢၼ်ႇ (Pakistan)။
ထိုင်မႃးၼႂ်းပီႊ 2004  ဢႅပ်ႉၾႃႉၵၢၼ်ႇၼိတ်ႉသတၢၼ်ႇ တႄႇၸတ်းႁဵတ်းပၢင်လိူၵ်ႈတင်ႈ လိူၵ်ႈတၢင်ႇၸွမ်ၸိုင်ႈ ဢၼ်မီးဢမေႇရိၵၢၼ်ႇပၼ်ႁႅင်းၽၢႆႇလင်၊ ဝၢႆးၼၼ်ႉ ၸုမ်းတႃႇလီႇပၼ်ႇ ဢၼ်ယၢမ်ႈၽွင်းငမ်းဝၢၼ်ႈမိူင်း ယဵၼ်းပဵၼ်ၸုမ်းယိပ်းၵွင်ႈၵၢင်ႇ ဢၼ်ပၵ်းယူႇၸွမ်းလႅၼ်လိၼ် ဢႅပ်ႉၾၵၢၼ်ႇၼိတ်ႉသတၢၼ်ႇ လႄႈ ပႃႇၵိတ်ႉသ်တၢၼ်ႇ တိတ်းၸပ်းၵၼ် ၵူၺ်းၸုမ်းတႃႇလီႇပၼ်ႇၶဝ် တေႃႇသူႈတင်းတပ်ႉသိုၵ်းဢမေရိၵၢၼ်ႇ လူၺ်ႈၵူႈလွၵ်းလၢႆး တႃႇလႆႈၶိုၼ်းဢၢမ်းၼၢတ်ႈၽွင်းငမ်း မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ။
ဢူဝ်ႇသႃႇမႃႉ ပိၼ်ႇ လႃႇတဵၼ်ႇ
တႃႇတေၶႃႈႁႅမ်တၢႆလႆႈတူဝ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ ဢမေႇရိၵၢၼ်ႇ လႆႈၸႂ်ႉၶၢဝ်းယၢမ်းႁိုင်ထိုင် 10 ပီႊ ထိုင်မႃးၼႂ်းဝၼ်းထီႉ 2 May 2011 ဢမေႇရိၵၢၼ်ႇ ပိုၼ်ၽၢဝ်ႇ ဢွၵ်ႇမႃးပဵၼ်တၢင်းၵၢၼ်ဝႃႈ ၶႃႈႁႅမ်တၢႆလႆႈတူဝ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) ယဝ်ႉတူဝ်ႈလီငၢမ်းလႄႈ ယူႇတီႈတူဝ်ၸွမ်ၸိုင်ႈ မိူင်းဢမေႇရိၵၢၼ်ႇ Barack Obama ၵေႃႉဢွၵ်ႇမႃးသပ်းၸႅင်ႈၶၢဝ်ႇႁင်းၵူၺ်းယူႇယဝ်ႉ။
ဢူဝ်ႇသႃႇမႃႉ ပိၼ်ႇ လႃႇတဵၼ်ႇ လူႉတၢႆသေတႃႉ ၸုမ်းယိပ်းၵွင်ႈၵၢင်ႇ တိုၵ်ႉသိုပ်ႇတေႃႇသူႈၵူႈလွၵ်းလၢႆး ၸဵမ်ၵေႃႇၵၢၼ်ႁၢႆႉ ပွႆႇမၢၵ်ႇၶႃႈတူဝ်တၢႆ တီႈၵူၼ်းၵိုၼ်းၶွၼ်ႈၼမ်ၸႂ်ၸိူဝ်းၼႆႉယူႇ။
 ယူႇတီႈ ဢမေႇရိၵၢၼ်ႇၵေႃႈ လႆႈလူင်းတိုၼ်းလၢင်းငိုၼ်းတင်းၼမ် ၽိုၵ်းၽွၼ်ႉၵၢၼ်သိုၵ်းပၼ် တပ်ႉသိုၵ်းဢႅပ်ႉၾၵၢၼ်ႇၼိတ်ႉသတၢၼ်ႇ တႃႇႁႂ်ႈပေႃးၸၢင်ႈ ဢဝ်ႁူမ်ႇလူမ်ႈပၼ်ၵူၼ်းမိူင်း၊ ၼႂ်းၽွင်းယၢမ်းလဵဝ်ၵၼ်ၼၼ်ႉ ယူႇတီႈလူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇၵေႃႈ မီးလွင်ႈၵိၼ်သူးၵိၼ်လၢပ်ႈႁၢဝ်ႈႁႅင်း ၼႆယဝ်ႉ။
ဢမေႇရိၵၢၼ်ႇ &#8211; တႃႇလီႇပၼ်ႇ လူင်းလၢႆးမိုဝ်းၵိုတ်းတိုၵ်း
ထိုင်မႃးၼႂ်းပၢၼ် ၸွမ်ၸိုင်ႈဢမေႇရိၵၢၼ်ႇ ၽၢႆႇတႂ်ႈၽူႈၼမ်း တူဝ်ႇၼႄႇ ထရမ်ႉ  ဢမေႇရိၵၢၼ်ႇ လႄႈ ၸုမ်းတႃႇလီႇပၼ်ႇ Taliban လႆႈၸတ်းႁဵတ်း ပၢင်လူင်းလၢႆးမိုဝ်း ၵိုတ်းတိုၵ်းၵၼ် ပွၵ်ႈဢွၼ်တၢင်းသုတ်း မိူဝ်ႈၼႂ်းဝၼ်းထီႉ 29 February 2020 ၼင်ႇႁိုဝ် တင်းသွင်ၽၢႆႇ ပေႃးတေၵိုတ်းယိုတ်း ပၢင်တိုၵ်းၵၼ်လႆႈ တီႈၼႂ်းမိူင်းဢႅပ်ႉၾၵၼ်ႇၼိတ်ႉသတၢၼ်ႇလႄႈ ဢမေႇရိၵၢၼ်ႇ လႆႈတႄႇထွၼ် ႁႅင်းသိုၵ်းဢွၵ်ႇ ၸဵမ်မိူဝ်ႈၼႂ်းလိူၼ် March 2020 ပူၼ်ႉမႃးသေ တေၶတ်းၸႂ်ထွၼ်ႁႅင်းသိုၵ်း ဢွၵ်ႇတင်းမူတ်း ၼႂ်းၶၢဝ်းတၢင်း 14 လိူၼ် ၼႆၼၼ်ႉယူႇ။
ဝၢႆးလူင်းလၢႆးမိုဝ်းတင်းဢမေႇရိၵၢၼ်ႇယဝ်ႉ ဢမ်ႇႁိုင်သင် ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ၶဝ်ႈတိုၵ်းယိုဝ်း တပ်ႉသိုၵ်းဢႅပ်ႉၾၵၢၼ်ႇၼိတ်ႉသတၢၼ်ႇ ယိုတ်းလႆႈတပ်ႉပၢင်သဝ်း လၢႆလၢႆပိုၼ်ႉတီႈလႄႈ ယိုတ်းလႆႈၸႄႈဝဵင်း၊ ၸႄႈတွၼ်ႈတိူဝ်းၼမ်မႃး ထိုင်တီႈ သိုၵ်းလူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ ၵမ်ႈၽွင်ႈလႆႈပၢႆႈၵႂႃႇၼွၵ်ႈမိူင်း။
ဢမေရိၵၢၼ်ႇထွၼ်ႁႅင်းသိုၵ်း
ဝၢႆးလူင်းလၢႆးမိုဝ်းယဝ်ႉ ဢမ်ႇႁိုင်သင် ဢမေႇရိၵၢၼ်ႇတႄႇထွၼ်ႁႅင်းသိုၵ်း ၼႂ်းပီႊ 2020 ၼၼ်ႉၵမ်ႈၽွင်ႈလႄႈ ၸွမ်ၸိုင်ႈၵေႃႉမႂ်ႇ ၵျူဝ်း ပၢႆႇတႅၼ်ႇ မီးၽႅၼ်ၵၢၼ်တေထွၼ်ႁႅင်းသိုၵ်း ၸုပ်ႈၵမ်းလိုၼ်းသုတ်းဢွၵ်ႇ ႁႂ်ႈယဝ်ႉတူဝ်ႈ ၼႂ်းလိူၼ်ထူၼ်ႈပႅတ်ႇ August 2021 ၶွပ်ႇၶူပ်ႇ 20 ပီႊ ဢၼ်ပဵၼ်ၽေးလူင်  ၼႂ်းပီႊ 2001/9/11 ၼၼ်ႉၼႆယဝ်ႉ။
လွင်ႈဢမေႇရိၵၢၼ်ႇထွၼ်ႁႅင်းသိုၵ်း မိူၼ်တင်း ပိုတ်ႇပၼ်တိုဝ်ႉတၢင်းႁႂ်ႈ ၸုမ်းတႃႇလီႇပၼ်ႇ ၶဝ်ႈယိုတ်းလႆႈမိူင်းတိူဝ်းၼမ်မႃး လႄႈ ပဵၼ်ပၢင်တိုၵ်း ၼႂ်းလၢႆလၢႆပိုၼ်ႉတီႈ ၵူၼ်းမိူင်းလႆႈလူႉသဵင်ႈတၢႆ ၼပ်ႉႁူဝ်ႁဵင် လႄႈ ၵူၼ်းပၢႆႈၽေးၼပ်ႉႁူဝ်သႅၼ် ၼႆယဝ်ႉ။
ယိုတ်းလႆႈဝဵင်းလူင်ၵႃႇပူႇလ်
မိူဝ်ႈဝႃးဝၼ်းထီႉ 15 August 2021 ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ၶဝ်ႈယိုတ်းလႆႈ ဝဵင်းလူင်ၵႃႇပူႇလ် ႁူမ်ႈတင်း ယိုတ်းလႆႈပႃး တီႈႁဵတ်းၵၢၼ်ၸွမ်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ၊ ပုၼ်ႈတႃႇတူဝ်ၸွမ်ၸိုင်ႈ Ashraf Ghani လႆႈပၢႆႈဢွၵ်ႇမိူင်း ၵႂႃႇယူႇတီႈမိူင်း Tajikistan ပုၼ်ႈတႃႇသိုပ်ႇဢွၵ်ႇၶၢဝ်းတၢင်းၵႂႃႇ တၢင်ႇမိူင်းထႅင်ႈ ၼႆယဝ်ႉ။
ၼႂ်းၽွင်းယၢမ်းလဵဝ်ၵၼ်ၼႆႉ ဢမေႇရိၵၢၼ်ႇလႄႈ ထႅင်ႈလၢႆလၢႆၸိုင်ႈမိူင်း ဢွၼ်ၵၼ်မႃးႁပ်ႉၵူၼ်းၽွင်းတၢင် မိူင်းၽႂ်မၼ်းပွၵ်ႈမိူဝ်းၶိုၼ်း ယွၼ်ႉတႃႇလွင်ႈလွတ်ႈၽေး မိူၼ်ၼင်ႇ တီႈဝၢင်းႁိူၼ်းမိၼ် ဝဵင်းလူင်ၵႃႇပူႇလ် ၵူၼ်းၵိုၼ်းၶွၼ်ႈၼႅၼ်ႈၼႃ ပဵၼ်လွင်ႈသုၵ်ႉယုင်ႈဢူၼ်ဢၢၼ် လွင်ႈတႃႇဢွၵ်ႇၶၢဝ်းတၢင်း ႁႂ်ႈပူၼ်ႉမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇဝႆးၽႂ်း ၼၼ်ႉယူႇယဝ်ႉ။
ယူႇတီႈ ၽူႈၶၢၼ်ပၢၵ်ႇ ၸုမ်းတႃႇလီႇပၼ် ပိုၼ်ၽၢဝ်ႇပၢင်တိုၵ်း ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ယဝ်ႉတူဝ်ႈၼႆသေ ပၼ်ၵႂၢမ်းမၼ်ႈဝႃႈ ၶူဝ်းၶွင် ဢိၵ်ႇသၢႆၸႂ်ၵူၼ်းမိူင်းၵူႈၵေႃႉ တေလွတ်ႈၽေး ဢိၵ်ႇတင်း တေၵုမ်းထိင်းသိုဝ်ႇၶၢဝ်ႇ လႄႈ ၵူၼ်းၽွင်းတၢင်ၼႂ်းမိူင်း ၼပ်ႉယမ်သုၼ်ႇလႆႈၼၢင်းယိင်း ဢိၵ်ႇတင်း ၵူၼ်းၸၢဝ်းၶိူဝ်းဢွၼ်ႇ ၸဵမ်ၸိူဝ်းၼႆႉ ၼႆယဝ်ႉ။
လိူဝ်သေၼၼ်ႉ မီးၶၢဝ်ႇဝွင်းဝႅင်းဢွၵ်ႇမႃးဝႃႈ ၸုမ်းတႃႇလီႇပၼ်ႇ ႁၢင်ႈႁႅၼ်း တေလိူၵ်ႈတၢင်ႇၸွမ်ၸိုင်ႈ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ ၵေႃႉမႂ်ႇ ၵူၺ်းပဵၼ်ၽႂ်ၵေႃႉလႂ် ၼႆၼၼ်ႉတႄႉ ဢမ်ႇပႆႇလႆႈႁူႉၸွမ်း ၼႆယဝ်ႉ။
ၵဵဝ်ႇလူၺ်ႈလွင်ႈၼႆႉ ႁဵတ်းႁႂ်ႈလုမ်ႈၾႃႉ မႆႈၸႂ်ၸွမ်းၸၢတ်ႈပၢၼ်လုၵ်ႈဢွၼ်ႇ လႄႈၼၢင်းယိင်း ၼႂ်းမိူင်းဢႅပ်ႉၾၵၢၼ်ႇ ၼိတ်ႉသတၢၼ်ႇ လႄႈ ယူႇတီႈၵူၼ်းၶိူဝ်း ဢႅပ်ႉၾၵၢၼ်ႇၼိတ်ႉသတၢၼ်ႇ တီႈယူႇၼႂ်းမိူင်းဢမေႇရိၵၢၼ်ႇ ဢွၼ်ၵၼ်ဢွၵ်ႇမႃး ၼႄၵၢင်ၸႂ်တီႈၼႃႈႁိူၼ်းႁေႃၶၢဝ် တုၵ်းယွၼ်းႁႂ်ႈ ဢမေႇရိၵၢၼ်ႇ ဝႆႉၼမ်ႉၼၵ်းၼိူဝ်လွင်ႈၼႆႉ ၼႆယဝ်ႉ။
ဢၢင်ႈဢိင်မႃးတီႈ &#8211; Poetry of Bitch
တႆးလွတ်ႈလႅဝ်း
မိူဝ်ႈဝၼ်းထီႉ14 August 2021 (လိူၼ်ၵဝ်ႈမႂ်ႇ 7 ၶမ်ႈ ပီႊတႆး 2115 ၼီႈ) ၼႆႉ ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ ဢၼ်ပဵၼ်ၵႅမ်ၽွင်းလူင်ၽၢႆႇၼွၵ်ႈမိူင်း မိူင်းပရူႇၼၢႆး Erywan Yusof လႄႈ ၽွင်းလူင်ၽၢႆႇၼွၵ်ႈမိူင်း မိူင်းဢိၼ်းတီးယႃး Subrahmanyam Jaishankar  လႆႈဢုပ်ႇဢူဝ်းၵၼ် ၵဵဝ်ႇလူၺ်ႈလွင်ႈငဝ်းလၢႆးမိူင်းႁူမ်ႈတုမ် တၢင်းဢွၼ်လၢႆး ၵႂႃႇယူႇဝႃႈၼႆ။
Jaishankar ၽွင်းလူင်ၽၢႆႇၼွၵ်ႈမိူင်း မိူင်းဢိၼ်းတီးယႃး တႅမ်ႈတၢင်ႇၼိူဝ် Twitter ဝႃႈ ယူႇတီႈ ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ Erywan Yusof ငိၼ်းၸူမ်း လွင်ႈလႆႈၵပ်းသိုပ်ႇဢုပ်ႇဢူဝ်း လႅၵ်ႈလၢႆႈၶေႃႈမုၼ်း ၵဵဝ်ႇလွင်ႈငဝ်းလၢႆးမိူင်းႁူမ်ႈတုမ်လႄႈ ယူႇတီႈလူင်ပွင်ၸိုင်ႈဢိၼ်းတီးယႃးၵေႃႈ ႁၼ်လီၵမ်ႉထႅမ် လွင်ႈဢႃႇသီႇယၼ်ႇ လႆႈဢွၼ်ႁူဝ်ၼႂ်းတွၼ်ႈမိူင်းႁူမ်ႈတုမ်ၼၼ်ႉယူႇဝႃႈၼႆ။
လွင်ႈဢၼ် ၵႅမ်ၽွင်းလူင်ၽၢႆႇၼွၵ်ႈမိူင်း မိူင်းပရူႇၼၢႆး ထူၵ်ႇလိူၵ်ႈပဵၼ် ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ ၼႂ်းတွၼ်ႈပၼ်ႁႃမိူင်းႁူမ်ႈတုမ်ၼၼ်ႉၵေႃႈ ဢိၼ်းတီးယႃး ႁၼ်လီၵမ်ႉထႅမ်မႃး ၸဵမ်မိူဝ်ႈတႄႇမၼ်းလႄႈ လွင်ႈတူင်ႉၼိုင်ႈတင်းသဵင်ႈ ဢၼ်တေႁဵတ်းႁႂ်ႈမိူင်းႁူမ်ႈတုမ် ႁွတ်ႈၽႅဝ် ၶိုၼ်းၼိူဝ်သဵၼ်ႈတၢင်းတီႇမူဝ်ႇၶရေႇသီႇၼၼ်ႉၵေႃႈ ဢိၼ်းတီးယႃး တိုၼ်းႁၼ်လီၵမ်ႉထႅမ်ဝႆႉ ယူႇဝႃႈၼႆ။
Erywan ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇၼႆႉ ဢွၼ်ၼႃႈတေမႃးမိူင်းႁူမ်ႈတုမ် လႆႈမီးလွင်ႈ ၵပ်းသိုပ်ႇၵပ်းသၢၼ် လူင်ပွင်ၸိုင်ႈၼႂ်းပိုၼ်ႉတီႈ လႄႈ ၽူႈဢွၼ်ႁူဝ်ၵူႈမိူင်းမိူင်း ၸိူဝ်းၼႆႉဝႆႉယူႇ။
ၼွၵ်ႈလိူဝ်ၼၼ်ႉၵေႃႈ ယင်းမီးၶေႃႈတိုၵ်းသူၼ်းဢွၵ်ႇမႃးပႃးဝႃႈ ၽူႈဢၼ်တေၶဝ်ႈၵႄႈလိတ်ႈ လွင်ႈမိူင်းႁူမ်ႈတုမ်ၼၼ်ႉ ဢွၼ်ၼႃႈတေၶဝ်ႈၼႂ်းမိူင်းႁူမ်ႈတုမ်ၼၼ်ႉၵေႃႈ တေလႆႈဢုပ်ႇဢူဝ်းၸွမ်း ၽူႈၸိူဝ်းဢၼ်တူင်ႉတိုၼ်ႇလွင်ႈမိူင်းႁူမ်ႈတုမ် သေဢမ်ႇၵႃး မိူဝ်ႈၶဝ်ႈၼႂ်းမိူင်းႁူမ်ႈတုမ်ယဝ်ႉၵေႃႈ ၼွၵ်ႈလိူဝ်သေ ႁူပ်ႉထူပ်းဢုပ်ႇဢူဝ်းၸွမ်းၸုမ်းသိုၵ်းမၢၼ်ႈ ယိုတ်းဢၢမ်းၼၢတ်ႈဝၢၼ်ႈမိူင်းယဝ်ႉ လူဝ်ႇလႆႈႁူပ်ႉပႃး ဢွင်ႇသၢၼ်းသုၵျီႇ လႄႈ ၽူႈၸိူဝ်းၵဵဝ်ႇၶွင်ႈ တင်းသဵင်ႈယူႇဝႃႈၼႆ။
တႆးလွတ်ႈလႅဝ်း
လုင်းၸၢႆးသုၼ်ယုၵ်ႉ ၵေႃႉဢၼ်ပဵၼ်ႁူဝ်ပဝ်ႈ ၵေႃလိၵ်ႈလၢႆးလႄႈ ၾိင်ႈငႄႈတႆး ဝဵင်းပၢင်လူင် ၸိုင်ႈတႆးပွတ်းၸၢၼ်း ပဵၼ်ၽူႈၶဝ်ႈပႃး ၼႂ်းၵေႃပွင်ၵၢၼ်ၽွမ်ႉႁူမ်ႈၸိုင်ႈတႆး CSSU လူႉသဵင်ႈၵၢမ်ႇၵႂႃႇ ၽွင်းဢႃႇယုလႆႈ 61 ပီႊ ဝႃႈၼႆ။
မိူဝ်ႈဝၼ်းထီႉ 15 August 2021 (လိူၼ်ၵဝ်ႈမႂ်ႇ 8 ၶမ်ႈ ပီႊတႆး 2115 ၼီႈ) တူၵ်းမႅၼ်ႈၼႂ်းဝၼ်းသိလ် ယၢမ်းဝၢႆးဝၼ်းမွၵ်ႈ 15:00 မူင်းပၢႆ ၽွင်းလုင်းၸၢႆးသုၼ်ယုၵ်ႉ ၵေႃႉပဵၼ်ႁူဝ်ပဝ်ႈ ၵေႃလိၵ်ႈလၢႆး လႄႈ ၾိင်ႈငႄႈတႆး ဝဵင်းပၢင်လူင်  ၵႂႃႇၵႅတ်းၶူၼ်ႁူဝ် ပွၵ်ႈမႃးၶိုၼ်းၼၼ်ႉ ပဵၼ်ၽေးၵိုင်ႉၵၢင်ႉ လူတ်ႉၶိူင်ႈၽႃႇ တမ်သႂ်ႇၵၼ်ႁၢဝ်ႈႁႅင်း တီႈႁိမ်းႁူင်းႁေႃ ၵေႃလိၵ်ႈလၢႆး ဝဵင်းပၢင်လူင်သေ လႆႈလူႉသဵင်ႈၵႂႃႇထင်တီႈ ၼႆယဝ်ႉ။
လုင်းၸၢႆးသုၼ်ယုၵ်ႉၼႆႉ ပဵၼ်ၵူၼ်းတူင်ႉၼိုင် ၽၢႆႇၵၢၼ်ၾိင်ႈငႄႈ လိၵ်ႈလၢႆး ဢိၵ်ႇ တူင်ႇဝူင်းၵူၼ်း တႄႉတႄႉဝႃႈဝႃႈလႄႈ လွင်ႈလူႉသုမ်းပွၵ်ႈၵမ်းၼႆႉ ပဵၼ်လွင်ႈလူႉသုမ်းပုၼ်ႈတႃႇ ၵူၼ်းၼႂ်းၼႃႈႁိူၼ်း ၵူၺ်းသေဢမ်ႇၵႃး ပဵၼ်လွင်ႈလူႉသုမ်းတႃႇ ၾိင်ႈငႄႈလိၵ်ႈလၢႆးတႆး လႄႈ တူင်ႇဝူင်းတႆးဢၼ်ၼိုင်ႈၵေႃႈ ဝႃႈလႆႈ ယူႇယဝ်ႉ။
ၶၢပ်ႈတူဝ်လုင်းၸၢႆးသုၼ်ယုၵ်ႉတႄႉ လုၵ်ႈလၢင်းၼၢင်းမေး ဢိၵ်ႇ ပီႈပီႈၼွင်ႉၼွင်ႉ တေပူၼ်ႉၶၢပ်ႈတူဝ်ၵႂႃႇ မိူဝ်ႈၼႆႉ ဝၼ်းထီႉ 16 August 2021 ၼႆယဝ်ႉ။
တႆးလွတ်ႈလႅဝ်း
မိူဝ်ႈဝၼ်းထီႉ 15 August 2021 ယၢမ်းၵၢင်ၼႂ် 09:35 မူင်းၼၼ်ႉ ၵူၼ်းမိူင်း  ၼႂ်းၸႄႈဝဵင်းၵျွၵ်းမႄး 2 ၵေႃႉ ၵႂႃႇၽႃႇၺႃးမၢၵ်ႇ ဢၼ်သိုၵ်း TNLA ႁၢင်ႈၵၢင်ဝႆႉလႄႈ ႁဵတ်းႁႂ်ႈမၢတ်ႇၸဵပ်းႁၢဝ်ႈႁႅင်း ၼႆယဝ်ႉ။
ၵူၼ်းမိူင်း 2 ၵေႃႉ ဢၼ်ၽႃႇၺႃးမၢၵ်ႇ သိုၵ်း TNLA  ႁၢင်ႈၵၢင်ဝႆႉသေ လႆႈတၢင်းမၢတ်ႇၸဵပ်းႁၢဝ်ႈႁႅင်းၼႆႉ ပဵၼ်ၵူၼ်းဝၢၼ်ႈလွႆပဝ်း ၸိုဝ်ႈႁွင်ႉ လုင်းဢွင်ႇလႃႉ ၸၢၵ်ႇမၢၵ်ႇတိူဝ်ႉၸပ်းၺႃး တီႈၶႃလူင်ၽၢႆႇၶႂႃ ဢိၵ်ႇတင်း ၸၢႆးလိူၼ် ၸၢၵ်ႇမၢၵ်ႇတိူဝ်ႉၸပ်းၺႃးတီႈႁူဝ်ၶဝ်ႇၽၢႆႇသၢႆႉ၊ ၽႃႇၺႃးမၢၵ်ႇ ဢၼ်သိုၵ်း TNLA ႁၢင်ႈၵၢင်ဝႆႉတီႈ ၽၢႆႇၸၢၼ်းဝၢၼ်ႈၼမ်ႉမင်း ၸႄႈဝဵင်းၵျွၵ်းမႄး ၼႆယဝ်ႉ။
ထႅင်ႈၽၢႆႇၼိုင်ႈသမ်ႉ သိုၵ်းမၢၼ်ႈ လုၵ်ႉတၢင်းမိူင်းၵုတ်ႈသေ ဢဝ်လူတ်ႉၵႃး တေႃႉတၢင်ႇမၢၵ်ႇလူင် ၵႂႃႇၶၢႆႉသႂ်ႇပၼ် ၵႃးသိုၵ်းလွႆ ဝႃႈၼႆ၊ ၵူၼ်းမိူင်း ၼႂ်းပိုၼ်ႉတီႈ ၵႂႃႇႁၼ်မႅၼ်ႈၺႃးသေ သိုၵ်းမၢၼ်ႈ တင်း သိုၵ်း TNLA ဢမ်ႇပၼ်ၵူၼ်းမိူင်း ၸိူဝ်းၵႂႃႇမႃး ၶၢမ်ႈပူၼ်ႉ လႆႈၵိုတ်းပႂ်ႉတေႃႇ ၶဝ်ပေႃးၶၢႆႉ တၢင်ႇမၢၵ်ႇလူင်ၶဝ်ယဝ်ႉ ဝႃႈၼႆ။
ၼႂ်းၸႄႈဝဵင်းမိူင်းငေႃႉ ၸႄႈဝဵင်းၵျွၵ်းမႄး လႄႈ ၸႄႈဝဵင်းၼမ်ႉတူႈ ၸိုင်ႈတႆးပွတ်းႁွင်ႇၼႆႉ ၸုမ်းသိုၵ်း SSPP/SSA လႄႈ TNLA ႁူမ်ႈၵၼ် ပိုတ်ႇၼႃႈသိုၵ်း တိုၵ်းယိုဝ်း ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ဢမ်ႇထၢတ်ႇဢမ်ႇဝၢႆးလႄႈ ႁဵတ်းႁႂ်ႈပေႃႈမႄႈၵူၼ်းမိူင်း ဢၼ်ယူႇသၢင်ႈၵိၼ်သဝ်း ၼႂ်းပိုၼ်ႉတီႈ လႆႈပၢႆႈၽေးပၢင်တိုၵ်း တူၵ်းၵိၼ်းၶၢၼ်ၸႂ် ၵူႈၸိူဝ်ႉၵူႈလွင်ႈ ယူႇယဝ်ႉ။
ၼႂ်းပၢင်တိုၵ်း ဢၼ်ၸုမ်းသိုၵ်း SSPP/SSA လႄႈ TNLA ႁူမ်ႈၵၼ် ပိုတ်ႇၼႃႈသိုၵ်း တိုၵ်းယိုဝ်း RCSS/SSA ၼၼ်ႉ မၢင်ပွၵ်ႈမၢင်လႂ် သိုၵ်းမၢၼ်ႈ ယူႇၽၢႆႇလင် SSPP/SSA, TNLA သေ ဢဝ်မၢၵ်ႇလူင် ယိုဝ်းသႂ်ႇ RCSS/SSA ၼႆယဝ်ႉ။
တႆးလွတ်ႈလႅဝ်း
ပဵၼ်ၽေးသၽႃႇဝ ၽႅၼ်ႇလိၼ်ဝႆႁၢဝ်ႈႁႅင်း ထိုင်တီႈမီးၵူၼ်းလူႉသဵင်ႈတၢႆၼမ်ထိုင် 1,297 ၵေႃႉ လႄႈ လူင်ပွင်ၸိုင်ႈပိုၼ်ၽၢဝ်ႇ ၸႂ်ႉပိူင်ဢုပ်ႉပိူင်ႇဝၢၼ်ႈမိူင်း ငဝ်းလၢႆးၶိုၵ်ႉၶၵ်ႉ ၶၢဝ်းတၢင်း 1 လိူၼ်။
မိူဝ်ႈဝၼ်းထီႉ 14 August 2021 (လိူၼ်ၵဝ်ႈမႂ်ႇ 7 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ CNN ဢွၵ်ႇၼႄဝႆႉ ၵဵဝ်ႇလူၺ်ႈလွင်ႈ ၸုမ်းလူလွမ်ပႂ်ႉပႃးပိူၵ်ႇလုမ်ႈၾႃႉ ၸိုင်ႈမိူင်းဢမေႇရိၵၢၼ်ႇ (USGS) ပိုၼ်ၽၢဝ်ႇဝႆႉဝႃႈ ပဵၼ်ၽေးသၽႃႇဝ ၽႅၼ်ႇလိၼ်ဝႆ (ဢိင်ႇသၼ်ႇ) ဢၼ်မီးႁႅင်းသၼ်ႇဝႆ 7.2 ရိၵ်ႇတိူဝ်ႇ တီႈႁိမ်းဝဵင်း သႅၼ်ႉ-လုၺ်သ်တူႇသုတ်ႉ (Saint-Louis-du-Sud) မိူင်းႁေႇတီႇ (Haiti) တၢင်းလိုၵ်ႉလူင်းတႂ်ႈလိၼ် 10 ၵီႇလူဝ်ႇမီႇတိူဝ်ႇ ၼႆယဝ်ႉ။
ၽၢႆႇဢုပ်ႉပိူင်ႇၼႂ်းပိုၼ်ႉတီႈ လၢတ်ႈဝႃႈ ႁိူၼ်းယေးၵူၼ်းမိူင်း ဢၼ်ယူႇၼႂ်းပိုၼ်ႉတီႈၽႅၼ်ႇလိၼ်ဝႆ ပွၵ်ႈၵမ်းၼႆႉ လင်ႁိူၼ်းဢၼ်လူမ်ႉၵူၼ်ႇပင်း လူႉလႅဝ်ယွၵ်းယွႆႈတင်းမူတ်း မီးၼမ်ထိုင် 2,868 လင် လႄႈ ႁိူၼ်းယေးဢၼ်လႆႈလူႉၵမ်ႈၽွင်ႈၼၼ်ႉသမ်ႉ မီးၼမ်ထိုင် 5,410 လင် ၼႆယဝ်ႉ။
မိူဝ်ႈၼႆႉ ဝၼ်းထီႉ 16 August 2021 သိုဝ်ႇၶၢဝ်ႇ BBC ဢွၵ်ႇၼႄဝႆႉဝႃႈ တူဝ်ၼပ်ႉၵူၼ်းလူႉသဵင်ႈတၢႆ ယွၼ်ႉၽႅၼ်ႇၽေးလိၼ်ဝႆ ပွၵ်ႈၵမ်းၼႆႉ ဢၼ်ထူပ်းႁၼ် ၶၢပ်ႈတူဝ်တၢႆယဝ်ႉ မီးၼမ်ထိုင် 1,297 ၵေႃႉ လႄႈ မီးၵူၼ်းမၢတ်ႇၸဵပ်း တီႈဢေႇသုတ်း 5,700 ၵေႃႉ ဢိၵ်ႇတင်း ၵူၼ်းဢၼ်ႁၢႆဝႆႉႁႃပႆႇထူပ်း ၵိုတ်းထႅင်ႈတင်းၼမ် ၼႆယဝ်ႉ။
ယၢမ်းလဵဝ် မိူင်းဢမေႇရိၵၢၼ်ႇ ပိုၼ်ၽၢဝ်ႇတေပၼ်တၢင်းၸွႆႈထႅမ် တီႈမိူင်းႁေႇတီႇ ၵူႈလွင်ႈလွင်ႈ လႄႈ မိူင်းတူဝ်ႇမီႇၼီႇၵၼ်ႇ (Dominican Republic) တေၸွႆႈထႅမ်ၶဝ်ႈၼမ်ႉတၢင်းၵိၼ် ႁူမ်ႈတင်း ၶိူင်ႈၵမ်ႉၵႅမ် ၽၢႆႇပၢႆးယူႇလီ ဢိၵ်ႇတင်း မိူင်းၶျူးပႃး (Cuba) တေသူင်ႇမေႃယႃ 250 ၵေႃႉ ၵႂႃႇၸွႆႈယူတ်းယႃ ၵူၼ်းမၢတ်ႇၸဵပ်း ယွၼ်ႉႁူင်းယႃၵမ်ႈၼမ် ဢမ်ႇၸၢင်ႈၸႂ်ႉတိုဝ်းယူတ်းယႃၵူၼ်းပဵၼ်လႆႈယဝ်ႉ ဝႃႈၼႆ။
ယူႇတီႈ ၸွမ်ၽွင်းလူင် မိူင်းႁေႇတီႇ Ariel Henry ဢွၵ်ႇမႃးပိုၼ်ၽၢဝ်ႇ ပိူင်ဢုပ်ႉပိူင်ႇငဝ်းလၢႆးၶိုၵ်ႉၶၵ်ႉ တႃႇၶၢဝ်းတၢင်း 1 လိူၼ် လႄႈ တုၵ်းယွၼ်းႁႂ်ႈၵူၼ်းမိူင်း ႁူမ်ႈၵၼ်ပဵၼ်ၼမ်ႉၼိုင်ႈၸႂ်လဵဝ်ၵၼ် ယွၼ်ႉပဵၼ်ၵၢၼ်ဢၼ်လမ်ႇလွင်ႈသုတ်း တႃႇတေၸွႆႈၵၼ်ၶူၼ်ႉသွၵ်ႈႁႃ ၵူၼ်းၸိူဝ်းတိုၵ်ႉၵိုတ်းၶမ်ဝႆႉ တႂ်ႈႁိူၼ်းယေးႁိူၼ်းတိူၵ်ႈၵူၼ်ႇပင်းၸိူဝ်းၼၼ်ႉ ၼႆယဝ်ႉ။
ၵူၼ်းမိူင်းႁေႇတီႇ လႆႈထူပ်းပၼ်ႁႃလၢႆၽၢႆႇ ၼႂ်းၽွင်းယၢမ်းလဵဝ်ၵၼ် ယွၼ်ႉမိူဝ်ႈၼႂ်းလိူၼ်ထူၼ်ႈၸဵတ်း July 2021 လိူၼ်ပူၼ်ႉမႃးၼႆႉၵေႃႈ ၸွမ်ၸိုင်ႈမိူင်းႁေႇတီႇ (Haiti) Jovenel Moise လႆႈထုၵ်ႇၸုမ်းၵူၼ်းႁၢႆႉ ၶဝ်ႈႁဵတ်းႁၢႆႉထိုင်တီႈၼႂ်းႁိူၼ်းသေ လႆႈလူႉသဵင်ႈတၢႆ ဝႃႈၼႆ။
မိူဝ်ႈဝၼ်းထီႉ 12 January 2010 ပူၼ်ႉမႃးၼၼ်ႉၵေႃႈ တီႈမိူင်းႁေႇတီႇ လႆႈပဵၼ်ၽေးၽႅၼ်ႇလိၼ်ဝႆ ႁႅင်းသၼ်ႇဝႆ 7.0 ရိၵ်ႇတိူဝ်ႇ ႁဵတ်းႁႂ်ႈမီးၵူၼ်းလူႉသဵင်ႈတၢႆၼမ် 200,000 – 300,000 ၵေႃႉ လႄႈ ၵူၼ်းမၢတ်ႇၸဵပ်းၼပ်ႉႁူဝ်သႅၼ်မိူၼ်ၵၼ် ၼႆယဝ်ႉ။
တႆးလွတ်ႈလႅဝ်း
ယွၼ်ႉၸုမ်းသိုၵ်း SSPP/SSA လႄႈ TNLA ႁူမ်ႈၵၼ် ပိုတ်ႇၼႃႈသိုၵ်းတိုၵ်းယိုဝ်း ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ဢမ်ႇထၢတ်ႇဢမ်ႇဝၢႆး လႄႈ ပေႃႈမႄႈၵူၼ်းမိူင်း ၸိူဝ်းယူႇၼႂ်းၸႄႈတွၼ်ႈၵျွၵ်းမႄး လႆႈပၢႆႈၽေးပၢင်တိုၵ်း ထႅင်ႈတင်းၼမ် ၼႆယဝ်ႉ။
ယွၼ်ႉပၢင်တိုၵ်းသေ ပေႃႈမႄႈၵူၼ်းမိူင်း ဢၼ်ယူႇသၢင်ႈၵိၼ်သဝ်း ၼႂ်းပိုၼ်ႉတီႈ လၢႆလၢႆဝၢၼ်ႈ လႆႈပွႆႇၽႃႈပႅတ်ႈႁိူၼ်းယေးၽႂ်မၼ်းသေ ဢွၼ်ၵၼ်ငိူင်ႉပၢႆႈ မႃးယူႇသဝ်းဝႆႉတီႈ ဝၢၼ်ႈပိုၼ်ႉ ဢိူင်ႇဝၢၼ်ႈပိုၼ်ႉ ၸႄႈဝဵင်းမိူင်းငေႃႉ လႄႈ ၸရွပ်ႈ ဝတ်ႉၵျွင်းမုၼ်ၸဝ်ႈ ဝၢၼ်ႈႁူးသူၼ် ဢိူင်ႇႁူးသူၼ် ၸႄႈဝဵင်းၵျွၵ်းမႄး ၼႆယဝ်ႉ။
ပေႃႈမႄႈၵူၼ်းမိူင်း ဢၼ်လႆႈပၢႆႈၽေးပၢင်တိုၵ်းသေ မႃးယူႇသဝ်းဝႆႉတီႈ ဝၢၼ်ႈပိုၼ်ႉၼႆႉ 1. ဝၢၼ်ႈပႃႇၶႃး 38 ၵေႃႉ၊ 2. ဝၢၼ်ႈပၢင်တွင်း 29 ၵေႃႉ၊ 3. ဝၢၼ်ႈႁိူၼ်းဝူဝ်း 57 ၵေႃႉ၊ 4. ဝၢၼ်ႈၶိုမ်းမႂ်ႇ 59 ၵေႃႉ၊ 5. ဝၢၼ်ႈၶိုမ်းၵဝ်ႇ 36 ၵေႃႉ၊ 6. ဝၢၼ်ႈၸႃႇတီႇ 10 ၵေႃႉ၊ 7. ဝၢၼ်ႈၵွင်းလွင်းဝွင်း 109 ၵေႃႉ၊ 8. ဝၢၼ်ႈတေႃႉသၢင်ႇ 33 ၵေႃႉ၊ 9. ဝၢၼ်ႈပၢင်မၢၵ်ႇမိုဝ်း 56 ၵေႃႉ၊ 10. ဝၢၼ်ႈပၢင်ႁူႈ 48 ၵေႃႉ၊ 11. ဝၢၼ်ႈၼမ်ႉၽဵတ်ႇ 28 ၵေႃႉသေ လင်ႁိူၼ်းဢၼ်လႆႈပၢႆႈၽေး 188 လင် ၸၢႆး 187 ၵေႃႉ၊ ယိင်း 299 ၵေႃႉ ႁူမ်ႈတင်းသဵင်ႈ 487 ၵေႃႉ ဝႃႈၼႆ။
ပေႃႈမႄႈၵူၼ်းမိူင်း ဢၼ်လႆႈပၢႆႈၽေးပၢင်တိုၵ်းသေ မႃးယူႇသဝ်းတီႈ ၸရွပ်ႈ ဝတ်ႉၵျွင်းမုၼ်ၸဝ်ႈ ဝၢၼ်ႈႁူးသူၼ်ၼၼ်ႉ ပဵၼ်ဝၢၼ်ႈၵဵင်ၵၢႆႇ လင်ႁိူၼ်းဢၼ်လႆႈပၢႆႈ ၽေးပၢင်တိုၵ်း 63 လင် ၸၢႆး 91 ၵေႃႉ၊ ယိင်း 99 ၵေႃႉ ႁူမ်ႈတင်းသဵင်ႈ 185 ၵေႃႉ လႆႈဢွၼ်ၵၼ်ပၢႆႈမႃး တင်ႈတႄႇၸဵမ် မိူဝ်ႈဝၼ်းထီႉ 26 July 2021 ဝႃႈၼႆ။
ၵူၼ်းပၢႆႈၽေး ဢၼ်မႃးယူႇသွၼ်ႈသဝ်းတီႈ ၸရွပ်ႈ ဝတ်ႉၵျွင်းမုၼ်ၸဝ်ႈ ဝၢၼ်ႈႁူးသူၼ်ၼႆႉ ပႃးမႄႈၵိူတ်ႇလုၵ်ႈမႂ်ႇ (မႄႈလုၵ်ႈဢွၼ်ႇလႅင် ဢၼ်တိုၵ်ႉဢွမ်ႇၾႆး) လႆႈ 7 ဝၼ်း 1 ၵေႃႉ၊ မႄႈပႃးတွင်ႉ 5 လိူၼ်ၶိုၼ်ႈၼိူဝ် 5 ၵေႃႉ၊ လုၵ်ႈဢွၼ်ႇလဵၵ်ႉ ဢႃႇယုႇ 1 ၶူပ်ႇ 9 ၵေႃႉ လႄႈ လုၵ်ႈဢွၼ်ႇဢႃႇယု 5 ၶူပ်ႇ 13 ၵေႃႉ ၼႆယဝ်ႉ။
ၵွပ်ႈပိူဝ်ႈပဵၼ်ၶၢဝ်းႁိုဝ်ႉၶၢဝ်းၾူၼ်သေ သမ်ႉလႆႈပၢႆႈမႃးယူႇႁူမ်ႈၵၼ်ၼမ် ၵူၼ်းပၢႆႈၽေးၶဝ် ၸိူဝ်းဢၼ်ဢမ်ႇယူႇလီၵေႃႈမီးလႄႈ ယၢမ်းၽွင်းတေႃႈလဵဝ် လူဝ်ႇတၢင်းၸွႆႈထႅမ် ၽႃႈႁူမ်ႇၶူဝ်းၼွၼ်း၊ ယႃႈယႃ၊ ၶူဝ်းၶွင်ၸႂ်ႉတိုဝ်းလႄႈ ၶွင်ၵိၼ်ယႅမ်ႉ ၸဵမ်ၸိူဝ်းၼႆႉ ယူႇယဝ်ႉ။
ယွၼ်ႉၸုမ်းသိုၵ်းလုၵ်ႉၽိုၼ်ႉၼင်ႇၵၼ် ၶဵင်ႈၶႅင်ၵၢၼ်သိုၵ်းၵၼ်ႁၢဝ်ႈႁႅင်းလႄႈ ပဵၼ်ၶၢဝ်းၽုၵ်ႇသွမ်ႈ မၢၵ်ႇၶဝ်ႈတဝ်ႈၼမ်ႉ ၼႂ်းႁႆႈၼႂ်းသူၼ်သေတႃႉ ပေႃႈမႄႈၵူၼ်းမိူင်း ၵုမ်ႇလႆႈပၢႆႈၽေးၵူၺ်း ဢမ်ႇၸၢင်ႈႁဵတ်းၵၢၼ် ႁႃၵိၼ်လဵင်ႉတွင်ႉလႆႈ လီလီငၢမ်းငၢမ်း ယူႇတီႈ ၶွင်ႇသီႇဢဝ်ၶိုၼ်းၸိုင်ႈတႆး RCSS ၵေႃႈ လႆႈဢွၵ်ႇလိၵ်ႈပိုၼ်ၽၢဝ်ႇဝႆႉဝႃႈ ပၼ်ႁႃၵၢၼ်မိူင်းၼႆႉ သင်ဢဝ်ၵၢၼ်သိုၵ်းသေ ၵႄႈလိတ်ႈပေႃးၼႆၸိုင် ပေႃႈမႄႈၵူၼ်းမိူင်းၸွမ်းဝၢၼ်ႈၼွၵ်ႈၼႃးပၢင်ႇ ယိုင်ႈၶႅၼ်းတေတူၵ်းၵိၼ်းၶၢၼ်ၸႂ် လႄႈ ဢၼ်ပဵၼ်ပၢင်တိုၵ်းယူႇၼႆႉၵေႃႈ RCSS ငိၼ်းၶေႃးၶူမ်မွင်ၸႂ်ၸွမ်း လွင်ႈလူႉသုမ်း ၶွင်ပေႃႈမႄႈၵူၼ်းမိူင်း ၵူႈၸိူဝ်ႉၵူႈလွင်ႈ ၼႆယဝ်ႉ။
တႆးလွတ်ႈလႅဝ်း
Photo &#8211; CJ
ၼႂ်းလိူၼ် August 2021 ၼႆႉ တီႈဝဵင်းတႃႈၶီႈလဵၵ်း မိူင်းတႆးပွတ်းဢွၵ်ႇ ၾူၼ်တူၵ်းႁႃႇယႂ်ႇလႄႈ ၼမ်ႉႁူၺ်ႈၼမ်ႉလွႆ ၼွင်းထူမ်ႈသႂ်ႇႁိူၼ်းယေးၵူၼ်းမိူင်း ၸိူဝ်းယူႇၸွမ်းပိုၼ်ႉတီႈတႅမ်ႇၼၼ်ႉ ၼႆယဝ်ႉ။
မိူဝ်ႈဝႃးဝၼ်းထီႉ 15 August 2021 (လိူၼ်ၵဝ်ႈမႂ်ႇ 8 ၶမ်ႈ ပီႊတႆး 2115 ၼီႈ) ၾူၼ်တူၵ်း ႁႃႇယႂ်ႇ တီႈဝဵင်းတႃႈၶီႈလဵၵ်းလႄႈ တႄႇယၢမ်းၵၢင်ၶိုၼ်း 22:00 မူင်း ၼမ်ႉႁူၺ်ႈ ၼမ်ႉလွႆ လႆလူင်းယိုင်ႈၶိုၼ်ႈၼႂ်းပွၵ်ႉတႃႈလေႃႉ လႄႈ ပွၵ်ႉဝၢၼ်ႈၵွင်းထႅင်ႈ ဝႃႈၼႆ။
ထိုင်ယၢမ်းၵၢင်ၶိုၼ်း 23:58 မူင်းၼၼ်ႉၵေႃႈ ၼမ်ႉႁူၺ်ႈၼမ်ႉလွႆ လႆႈလူင်းၸွမ်း သဵၼ်ႈတၢင်း လုမ်းဢုပ်ႉပိူင်ႇပွၵ်ႉမၵႃႇႁူဝ်ၶမ်းသေ ၼွင်းထူမ်ႈၸွမ်းပိုၼ်ႉတီႈတႅမ်ႇ ၼႆယဝ်ႉ။
မိူဝ်ႈၶမ်ႈဝႃးၼႆႉ ၸုမ်းၶႄၾႆး ဝဵင်းတႃႈၶီႈလဵၵ်း လႆႈပႂ်ႉတူၺ်းငဝ်းလၢႆးၼမ်ႉထူမ်ႈဝႆႉယူႇ တင်းၶိုၼ်း ႁၢင်ႈႁႅၼ်းတူဝ်ႈတၼ်းတႃႇၶဝ်ႈၸွႆႈထႅမ်ၵူၼ်းမိူင်း ယွၼ်ႉၾူၼ်တူၵ်း ဢမ်ႇထၢတ်ႇဢမ်ႇဝၢႆးလႄႈ ၵူဝ်မႄႈၼမ်ႉသၢႆ ႁူမ်ႈတင်း ႁွင်ႈၼမ်ႉၼႂ်းဝဵင်းတႃႈၶီႈလဵၵ်း ယိုင်ႈၶိုၼ်ႈထူမ်ႈ ႁိူၼ်းယေးၵူၼ်းမိူင်းထႅင်ႈ ၼႆယဝ်ႉ။
ၵူၺ်းၵႃႈမိူဝ်ႈဝႃးၼႆႉ ၵၢမ်ႇလီသေ ဝၢႆးၾူၼ်ထၢတ်ႇၵႂႃႇဢိတ်းဢိတ်းယဝ်ႉၼႆၵေႃႈ ၼမ်ႉႁူၺ်ႈၼမ်ႉလွႆ ၶိုၼ်းယွမ်းလူင်းၵႂႃႇၽွင်ႈယူႇ၊ လွင်ႈလူႉသုမ်းတႄႉၵေႃႈ ဢမ်ႇလႆႈႁူႉၸွမ်း ၼႆယဝ်ႉ။
မိူဝ်ႈဝၼ်းထီႉ 11 August 2021 ပူၼ်ႉမႃးၼၼ်ႉၵေႃႈ ၼမ်ႉႁူၺ်ႈၼမ်ႉလွႆ ၼွင်းလူၵ်ႈထူမ်ႈထိုင်ၼႂ်းႁိူၼ်းယေးၵူၼ်းမိူင်း ပွၵ်ႉဝၢၼ်ႈၵွင်း လႄႈ ပွၵ်ႉတႃႈလေႃႉ မိူၼ်ၵၼ်သေ လိၼ်ၵူမ်ႇလိၼ်ငႂ်ႈၵိုတ်းၶမ်ဝႆႉ ၸွမ်းသဵၼ်ႈတႃႈသၢႆတၢင်း လႄႈ ၼႂ်းႁိူၼ်းယေးတင်းၼမ် ၼႆယဝ်ႉ။
ဝဵင်းတႃႈၶီႈလဵၵ်း မိူင်းတႆးပွတ်းဢွၵ်ႇၼႆႉ ပေႃးထိုင်ၶၢဝ်းႁိုဝ်ႉၶၢဝ်းၾူၼ်ၵူႈပီႊပီႊၼႆ ၾူၼ်တူၵ်းႁႅင်းမိူဝ်ႈလႂ်ၵေႃႈ ၼမ်ႉၵႆႉၼွင်းထူမ်ႈ ႁိူၼ်းယေးၵူၼ်းမိူင်း ၸိူဝ်းဢၼ်ယူႇၸွမ်း ပိုၼ်ႉတီႈတႅမ်ႇယူႇၵူႈပီႊပီႊ ၼႆယဝ်ႉ။
တႆးလွတ်ႈလႅဝ်း
မိူဝ်ႈၼႆႉ ဝၼ်းထီႉ 14 August 2021 (လိူၼ်ၵဝ်ႈမႂ်ႇ 7 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ် 10:00 မူင်းပၢႆၼၼ်ႉ မီးၵူၼ်းမိူင်းၵေႃႉၼိုင်ႈ ဢၢင်ႈၵႂႃႇႁႃၼေႃႇ တီႈၼႂ်းထိူၼ်ႇၼႆသေ တိုၵ်ႉႁႃဢွၵ်ႇဝၢၼ်ႈၵႂႃႇၵူၺ်း ၵႂႃႇယဵပ်ႇၺႃးမၢၵ်ႇ ဢၼ်သိုၵ်းၶၢင် KIA ႁၢင်ႈၵၢင်ဝႆႉ တီႈႁိမ်းမၢၼ်ႈႁူၺ်ႈ မၢၼ်ႈမႂ်ႇ ထုင်ႉလွႆႁူဝ်သိူဝ် ထုင်ႉမၢဝ်းလႄႈ ႁဵတ်းႁႂ်ႈမၢတ်ႇၸဵပ်းႁၢဝ်ႈႁႅင်း ၼႆယဝ်ႉ။
ၵူၼ်းမိူင်းၵေႃႉဢၼ်ယဵပ်ႇၺႃးမၢၵ်ႇ သိုၵ်းၶၢင် KIA ၼႆႉ ၸိုဝ်ႈႁွင်ႉ ၸၢႆးယီႊ ဢႃႇယု 38 ပီႊ ၸၢၵ်ႇမၢၵ်ႇတိူဝ်ႉၸပ်းၺႃး ၸွမ်းတိၼ်၊ ၸွမ်းၶႃ၊ ၸွမ်းၵွၵ်းႁူဝ် ၸဵမ်ၸိူဝ်းၼႆႉ လႆႈတၢင်းမၢတ်ႇၸဵပ်းႁၢဝ်ႈႁႅင်းလႄႈ ယၢမ်းၽွင်းတေႃႈလဵဝ် ယူတ်းယႃတူဝ်ဝႆႉယူႇတီႈ ႁူင်းယႃဝဵင်းၼမ်ႉၶမ်း ဝႃႈၼႆ။
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ လၢတ်ႈၼႄဝႃႈ ၸၢႆးယီႊ ၵေႃႉဢၼ်ယဵပ်ႇၺႃးမၢၵ်ႇ သိုၵ်းၶၢင် KIA ၼႆႉ လႅပ်ႈတေဢမ်ႇလွတ်ႈသၢႆၸႂ်လႆႈယဝ်ႉၶႃႈ၊ မေႃယႃ တီႈႁူင်းယႃဝဵင်းၼမ်ႉၶမ်းၵေႃႈ လၢတ်ႈဝႃႈ ယွၼ်ႉလိူတ်ႈၶဝ်ႈထိုင်ဢွၵ်းၼမ်လႄႈ တေယူတ်းယႃယၢပ်ႇယဝ်ႉ ႁႂ်ႈၶိုၼ်းဢဝ်တူဝ်ၸၢႆးယီႊ ပွၵ်ႈမိူဝ်း မၢၼ်ႈမႂ်ႇသေလႃႈ ဝႃႈၼႆဢေႃႈ လၢတ်ႈၼႄၼင်ႇၼႆ။
ၸၢႆးယီႊၼႆႉ ပဵၼ်ၵူၼ်းၸႃႇတိ ဝၢၼ်ႈၼႃးလူင်သေ မၼ်းၸၢႆး မႃးၶိုၼ်ႈၶူၺ်တီႈ မၢၼ်ႈမႂ်ႇ ဝႃႈၼႆ။
ၵူၼ်းမိူင်းၼႂ်းပိုၼ်ႉတီႈ ယင်းသိုပ်ႇလၢတ်ႈထႅင်ႈဝႃႈ သိုၵ်းၶၢင် KIA ၼႆႉ ၵႆႉၵႆႉမႃးႁၢင်ႈၵၢင်မၢၵ်ႇ ႁိမ်းဝၢၼ်ႈ လႄႈ ၸွမ်းသဵၼ်ႈတႃႈသၢႆတၢင်း ၵူၼ်းမိူင်းၵႂႃႇမႃး ၸဵမ်ၸိူဝ်းၼႆႉ ဝႃႈၼႆ၊ မိူဝ်ႈဝူင်ႈပူၼ်ႉမႃးၼၼ်ႉၵေႃႈ သိုၵ်းၶၢင် KIA မႃးႁၢင်ႈၵၢင်မၢၵ်ႇ ၸွမ်းၵွင်ဢွႆႈ ႁိမ်းဝၢၼ်ႈမႂ်ႇလႄႈ ၵူၼ်းဝၢၼ်ႈၶဝ်ႁၼ်သေ ၸႂ်ႉႁႂ်ႈသိုၵ်းၶၢင် ၶိုၼ်းၶၢႆႉမၢၵ်ႇ ဢၼ်ၶဝ်ႁၢင်ႈၵၢင်ဝႆႉၼၼ်ႉ ၼႆသေတႃႉ သိုၵ်းၶၢင်သမ်ႉပၢႆၶိုၼ်းယွၼ်း ၵႃႈၶၢႆႉမၢၵ်ႇတီႈ ၵူၼ်းဝၢၼ်ႈမၢၼ်ႈႁူၺ်ႈ မၢၼ်ႈမႂ်ႇ ၼိုင်ႈၵေႃႉလႂ် ၼိုင်ႈမိုၼ်ႇပျႃးၶႃႈဢေႃႈ၊ ဢွင်ႈတီႈဢၼ် ၸၢႆးယီႊ ယဵပ်ႇၺႃးမၢၵ်ႇသိုၵ်းၶၢင် KIA ၼႆႉၵေႃႈ ယၢၼ်ၵႆၵၼ်တင်းဝၢၼ်ႈမွၵ်ႈ ၼိုင်ႈပၢၵ်ႇထတ်းၼႆႉၵူၺ်း ဝႃႈၼႆ။
မၢၼ်ႈႁူၺ်ႈ မၢၼ်ႈမႂ်ႇ ၼႆႉ ယၢၼ်ၵႆၵၼ်တင်း ဝဵင်းၼမ်ႉၶမ်း 11 လၵ်းသေ မီးၼႂ်းၸႄႈဝဵင်းမၢၼ်ႈၸေႊ လႅၼ်လိၼ် မိူင်းတႆး လႄႈ မိူင်းၶၢင် ဝႃႈၼႆ။
ၼႂ်းပိုၼ်ႉတီႈ မၢၼ်ႈႁူၺ်ႈ မၢၼ်ႈမႂ်ႇ ထုင်ႉလွႆႁူဝ်သိူဝ်ၼႆႉ မီးသိုၵ်းၶၢင် KIA ၊ TNLA လႄႈ သိုၵ်းမၢၼ်ႈ တူင်ႉၼိုင်ၵႂႃႇမႃးသေ ၵႆႉႁၢင်ႈၵၢင်မၢၵ်ႇယဵပ်ႇ/မၢၵ်ႇၽႃႇ သေဢမ်ႇၵႃး ၵႆႉမီးလွင်ႈတဵၵ်းယွၼ်းၶွၼ်ႇငိုၼ်းတီႈ ပေႃႈမႄႈၵူၼ်းမိူင်း ၸဵမ်ၸိူဝ်းၼႆႉယူႇယဝ်ႉ။
တႆးလွတ်ႈလႅဝ်း
Photo &#8211; CJ
မိူဝ်ႈၼႆႉဝၼ်းထီႉ 14 August 2021 (လိူၼ်ၵဝ်ႈမႂ်ႇ 7 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ TNN World ဢွၵ်ႇၼႄဝႆႉဝႃႈ ၸုမ်းပၢႆးယူႇလီလုမ်ႈၾႃႉ World Health Organization-WHO ပိုတ်ႇလၢတ်ႈၼႄ လွင်ႈၶူၼ်ႉၶႂႃႉလဵပ်ႈႁဵၼ်း ထူပ်းႁၼ် လွင်ႈၸိူဝ်ႉမႅင်း COVID-19 ၸိူဝ်ႉၽၼ်း  Delta ပဵၼ်ၸိူဝ်ႉၽၼ်းဢၼ်ၽႄႈလၢမ်းၵႂႃႇလႆႈဝႆး ႁဵတ်းႁႂ်ႈ ၵူၼ်းတိတ်းၸပ်းလႆႈထႅင်ႈပွၵ်ႈၵမ်းသွင် ဝႃႈၼႆ။
ၸွမ်းၼင်ႇလႆႈလဵပ်ႈႁဵၼ်းႁၼ်တီႈ ၵူၼ်းဢၼ်တိတ်းၸပ်း COVID-19 သေ ပွၵ်ႈဢွၼ်တၢင်းသုတ်း လႆႈၸႅတ်ႈတူၺ်းတီႈ ၼႂ်းၸုမ်းၵူၼ်းဢၼ်တိတ်းၸပ်းၸိူဝ်ႉမႅင်း COVID-19 ၸိူဝ်ႉၽၼ်း Delta ၼၼ်ႉ ပေႃးတႅၵ်ႈၶိုၼ်းတူၺ်းတီႈၸိူဝ်ႉမႅင်း COVID-19 ဢၼ်ၵဝ်ႇၼႆ  မီးၸိူဝ်ႉမႅင်းၼမ်လိူဝ် 1,000 ပုၼ်ႈ ၼႆယဝ်ႉ။
 လႆႈဝႃႈ ၸိူဝ်ႉၽၼ်း Delta ၼႆႉ  ပဵၼ်ၸိူဝ်ႉမႅင်းဢၼ် ၽႄႈလၢမ်း လႆႈဝႆးလိူဝ်သၢႆၽၼ်းဢၼ်ၵဝ်ႇၼၼ်ႉတႄႉတႄႉ ဢိၵ်ႇတင်း ပဵၼ်ၸိူဝ်ႉမႅင်းဢၼ်လီၵူဝ်လႄႈ ၸၢင်ႈတိတ်းၸပ်းထႅင်ႈပွၵ်ႈၵမ်းသွင် ၼႆယဝ်ႉ။
ၸိူဝ်ႉၽၼ်း Delta ၼႆႉ ပဵၼ်ၸိူဝ်ႉၽၼ်းဢၼ်ၽႄႈလၢမ်းၵႂႃႇယဝ်ႉ 142 မိူင်း ၼႂ်းလုမ်ႈၾႃႉသေ ဝၼ်းထီႉ  04-10 August 2021  ပူၼ်ႉမႃးၼၼ်ႉဝူင်ႈလဵဝ်ၵူၺ်း ႁူဝ်ၼပ်ႉၵူၼ်းတိတ်းၸပ်း ၸိူဝ်ႉမႅင်းသုင်ၶိုၼ်ႈ ႁၢဝ်ႈႁႅင်ႈ တီႈၼႂ်း 7 ၸိုင်ႈမိူင်း ယူႇယဝ်ႉ။
ၸိူဝ်ႉမႅင်း COVID-19 ၸိူဝ်ႉၽၼ်း Alpha ဢၼ်လုၵ်ႉတီႈ မိူင်းဢင်းၵိတ်းမႃးၼၼ်ႉ ၽႄႈလၢမ်းထိုင် 185 ၸိုင်ႈမိူင်း ၼႂ်းလုမ်ႈၾႃႉ၊ ၸိူဝ်ႉမႅင်း COVID-19 ၸိူဝ်ႉၽၼ်း Beta  ဢၼ်လုၵ်ႉမႃးတီႈ ဢႅပ်ႇၾရိၵၸၢၼ်း  South Africa ပဵၼ်ၸိူဝ်ႉမႅင်းဢၼ်ၽႄႈလၢမ်းၵႂႃႇ 136 ၸိုင်ႈမိူင်း ၼႂ်းလုမ်ႈၾႃႉ  လႄႈ ၸိူဝ်ႉမႅင်း COVID-19 ၸိူဝ်ႉၽၼ်း Gamma ဢၼ်လုၵ်ႉမႃးတီႈ ပရႃႇသီးလ် Brazil ၽႄႈလၢမ်းၵႂႃႇထို 81 ၸိုင်ႈမိူင်း ၼႂ်းလုမ်ႈၾႃႉၼႆယဝ်ႉ။
COVID-19 ၸိူဝ်ႉၽၼ်း 4 ဢၼ်ၼႆႉ ပဵၼ်ၸိူဝ်ႉမႅင်းဢၼ်ႁၢႆႉႁႅင်းလႄႈ WHO ၵေႃႈ လၢတ်ႈဝႃႈ ပဵၼ်ၸိူဝ်ႉမႅင်းဢၼ်လီမႆႈၸႂ် ၼႆယဝ်ႉ။
 ၸိူဝ်းဢၼ်ပဵၼ် ၸိူဝ်ႉမႅင်း Lambda လႄႈ Columbia ၼႆႉတႄႉ ဢမ်ႇပႆႇလႆႈဝႃႈပဵၼ် ၸိူဝ်ႉၽၼ်းဢၼ်လီမႆႈၸႂ် ဝႃႈၼႆ။
မိူဝ်ႈဝၼ်းထီႉ 05 August 2021 ပူၼ်ႉမႃးၼၼ်ႉ ၵူၼ်းတိတ်းၸပ်းၸိူဝ်ႉမႅင်း COVID-19 ၼႂ်းလုမ်ႈၾႃႉ ႁူမ်ႈတင်းသဵင်ႈ မီး 200 လၢၼ်ႉပၢႆ ။
 ထိုင်မႃး ဝၼ်းထီႉ 13 August 2021 ႁူမ်ႈၵူၼ်းတိတ်းၸပ်းၸိူဝ်ႉမႅင်းၼႂ်းလုမ်ႈၾႃႉတၢင်းသဵင်ႈမီး 206,261,652 ၵေႃႉ၊ ၵူၼ်းဢၼ်ယူတ်းယႃသေ ႁၢႆၶႅၼ်းၶိုၼ်း မီး 185,108,962 ၵေႃႉ၊ ၵူၼ်းလူႉသဵင်ႈတၢႆ မီး 4,348,336 ၵေႃႉ ၼႆယူႇယဝ်ႉ။
 လႆႈဝႃႈၸိူဝ်ႉမႅင်း COVID &#8211; 19 ၸိူဝ်ႉၽၼ်း Delta ၼႆႉၽႄႈလၢမ်းဝႆးတႄႉတႄႉ လႄႈလီလႆႈဢွၼ်ၵၼ် လုမ်းလႃးပၢႆးယူႇလီၽႂ်မၼ်း ၸွမ်းၼင်ႇ WHO ၶဝ် လၢတ်ႈဝႆၼၼ်ႉလီလီယူႇယဝ်ႉ။
တႆးလွတ်ႈလႅဝ်း
      
Credit – TNI (Transnational institute)
တႆးလွတ်ႈလႅဝ်း
တႆးလွတ်ႈလႅဝ်း
ၼႂ်းမိူင်းဢင်းၵိတ်းၼၼ်ႉ ဝၢႆးသေၵိုတ်းလိုဝ်ႈလွင်ႈသမ်းယႃႈယႃႁႄႉၵင်ႈ COVID-19 AstraZeneca တွၼ်ႈတႃႇ ၵူၼ်းဢႃႇယု 40 ပီႊလူင်းတႂ်ႈၼၼ်ႉ ဢမ်ႇၶိုၼ်းထူပ်းႁၼ် ၵူၼ်းပဵၼ်တၢင်းပဵၼ် သဵၼ်ႈလိူတ်ႈတၼ် ၸၼ်ႉႁၢႆႉႁႅင်းထႅင်ႈ လႆႈၶၢဝ်းတၢင်း 4 ဝူင်ႈယဝ်ႉ ဝႃႈၼႆ။
မိူဝ်ႈဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ၽူႈၶူၼ်ႉၶႂႃႉၽၢႆႇပၢႆးသၢႆႈ မိူင်းဢင်းၵိတ်း လၢတ်ႈဝႃႈ ၸဵမ်မိူဝ်ႈၼႂ်းလိူၼ် July 2021 ပူၼ်ႉမႃးၼႆႉ လႆႈၵိုတ်းလိုဝ်ႈ လွင်ႈသမ်းယႃႈယႃႁႄႉၵင်ႈ COVID-19 AstraZeneca ပၼ်တီႈၵူၼ်းဢႃႇယု 40 ပီႊလူင်းတႂ်ႈယဝ်ႉၼၼ်ႉ ဢမ်ႇလႆႈထူပ်းႁၼ် ၵူၼ်းပဵၼ်တၢင်းပဵၼ်သဵၼ်ႈလိူတ်ႈတၼ် ဢၼ်ပဵၼ်လႆႈယၢပ်ႇ လႄႈ ၸၼ်ႉႁၢႆႉႁႅင်း မီးမႃးၶၢဝ်းတၢင်း 4 ဝူင်ႈယဝ်ႉ ဝႃႈၼႆ။
ၸွမ်းၼင်ႇၽူႈၶူၼ်ႉၶႂႃႉၶဝ်လဵပ်ႈႁဵၼ်းမႃးၼၼ်ႉ ၵူၼ်းဢၼ်ပဵၼ်သဵၼ်ႈလိူတ်ႈတၼ် ႁူဝ်ပၢၵ်ႇ 85% ဝၢႆးသေသမ်းယႃႁႄႉၵင်ႈ Astra Zeneca ယဝ်ႉၼၼ်ႉ လႆႈထူပ်းႁၼ်တီႈၵူၼ်းဢႃႇယု 60 ပီႊ လူင်းတႂ်ႈၼႆသေတႃႉၵေႃႈ ၵူၼ်းဢႃႇယု 50 ပီႊလူင်းတႂ်ႈတႄႉ 50,000 ၵေႃႉ ၸင်ႇထူပ်းႁၼ်လႆႈ 1 ၵေႃႉၵူၺ်းလႄႈ မၼ်းၵေႃႈပဵၼ်မႃးၸွမ်းၼင်ႇဢၼ်လႆႈလၢမ်းၶၢတ်ႈဝႆႉလူင်ႈၼႃႈၼၼ်ႉယူႇ ဝႃႈၼႆ။
သူး ပႃႇဝွတ်ႇ (Sue Pavord) ၽူႈလူင်ႉလႅၼ်ႇၽၢႆႇလိူတ်ႈ ဢၼ်ပဵၼ်ၽူႈၵိူဝ်းၵုမ် ႁူင်းယႃလူင်ၸၼ်ႉၸွမ် ဢွၵ်ႉၾွတ်ႇ ၽူႈဢွၼ်ႁူဝ်ၽၢႆႇၶူၼ်ႉၶႂႃႉ လၢတ်ႈဝႃႈ တၢင်းပဵၼ်ဢၼ်လႆႈပဵၼ်မႃးၼႆႉ မီးၽွၼ်းတုမ်ႉယွၼ်ႈထိုင် ၵူၼ်းၼုမ်ႇသႅၼ်းပၢၼ်ႁၢတ်ႈႁၢႆး ဢၼ်မီးပၢႆးယူႇလီၵႅၼ်ႇၶႅင် လႄႈ ပဵၼ်ထိုင်ၽေးႁၢႆႉႁႅင်း လိူတ်ႈဢွၵ်ႇၼႂ်းဢွၵ်းဢေႃလႆႈ ၼႆယဝ်ႉ။
တၢင်းပဵၼ်သဵၼ်ႈလိူတ်ႈတၼ် လႄႈ မဵတ်ႉလိူတ်ႈဢေႇၼႆႉ ပဵၼ်မႃးယွၼ်ႉၽွၼ်းတုမ်ႉယွၼ်ႈ ဝၢႆးလင်သမ်းယႃႇႁႄႈၵင်ႈ COVID-19 AstraZeneca လႄႈ Johnson &amp; Johnson ဢၼ်ပဵၼ်မႃးလႆႈယၢပ်ႇ လႄႈ ဢေႇမၢင် ၼႆသေတႃႉၵေႃႈ ၵူၺ်းၵႃႈ ဝၢႆးလင်မႃးၼႆႉ လႆႈထူပ်းႁၼ်တိူဝ်းၶိုၼ်ႈ တီႈၼႂ်းၵူၼ်းၼုမ်ႇသႅၼ်းပၢၼ်ႁၢတ်ႈႁၢႆးၼႆသေ ႁဵတ်းႁႂ်ႈလၢႆလၢႆမိူင်းၵေႃႈ လႆႈၶိုၼ်းမူၼ်ႉမႄး မၵ်းတမ်းပၼ်ဢႃႇယုၵူၼ်းတေလႆႈသမ်းယႃႈယႃႁႄႉၵင်ႈၼႆႉၵႂႃႇယူႇယဝ်ႉ။
တႆးလွတ်ႈလႅဝ်း
ဢိင်ၶေႃႈမုၼ်း &#8211; TNN World
မိူဝ်ႈဝၼ်းထီႉ 13 August 2021 (လိူၼ်ၵဝ်ႈမႂ်ႇ 6 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ CNA ဢွၵ်ႇၼႄဝႆႉဝႃႈ ႁွင်ႈၵၢၼ်ၽၢႆႇယႃႈယႃ လႄႈ တၢင်းၵိၼ်ယႅမ်ႉ (Food and Drug Administration – FDA) မိူင်းဢမေႇရိၵၢၼ်ႇ ပၼ်ၶႂၢင်ႉတႃႇသမ်း ယႃႁႄႉၵင်ႈၸိူဝ်ႉမႅင်း COVID-19 ၶဵမ်ထီႉ 3 တီႈ ၵူၼ်းၸိူဝ်းဢၼ်လီမႆႈၸႂ် ဝႃႈၼႆ။
ဢၼ်ယူႇတီႈ FDA လႆႈမၵ်းမၼ်ႈပၼ်ၶႂၢင်ႉ သမ်းယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 ၶဵမ်ထီႉ 3 ၼႆႉ ပဵၼ်ယႃႁႄႉၵင်ႈၸိူဝ်ႉမႅင်း Pfizer လႄႈ Moderna တွၼ်ႈတႃႇၵူၼ်းၸိူဝ်းဢၼ်မီးလွင်ႈလီမႆႈၸႂ် မိူၼ်ၼင်ႇ ၵူၼ်းဢၼ်လႅၵ်ႈလၢႆႈ ၶိူင်ႈဢင်ႇၵႃႇၼႂ်းတူဝ်ၶိင်း၊ ၵူၼ်းၸိူဝ်းမီးတၢင်းပဵၼ်ၵိၼ်ႇသႃႇလႄႈ ၵူၼ်းၸိူဝ်းမီး တၢင်းပဵၼ်ႁၢႆႉႁႅင်းထႅင်ႈလၢႆလၢႆမဵဝ်း ဢၼ်မီးႁူဝ်ၼပ်ႉၵူၼ်းၼပ်ႉလၢၼ်ႉ ယူႇတီႈၼႂ်းမိူင်းၼႆလႄႈ ၵူၺ်းၵႃႈ ၵူၼ်းမိူင်းယူဝ်းယူဝ်း ဢၼ်ဢမ်ႇပေႃးလီလႆႈမႆႈၸႂ်ၼၼ်ႉတႄႉ ဢမ်ႇပႆႇမၵ်းမၼ်ႈပၼ်သမ်းၶဵမ် ထီႉ 3 ၼႆယဝ်ႉ။
လိူဝ်သေၼၼ်ႉ ယင်းလႆႈပၼ်ၾၢင်ႉတီႈၵူၼ်းမိူင်းဝႃႈ သမ်းယႃႁႄႉၵင်ႈယဝ်ႉ ၼႆသေတႃႉ ႁႂ်ႈသိုပ်ႇတိုဝ်းၵမ်ၸွမ်း လွၵ်းလၢႆးႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ၵႂႃႇမိူၼ်ၵဝ်ႇ ထုၵ်ႇလီႇသႂ်ႇၽႃႈပူၵ်ႉသူပ်း၊ ယူႇႁႂ်ႈႁၢင်ႇၵၼ်၊ ၵႆႉသုၵ်ႈလၢင်ႉသီမိုဝ်း လႄႈ ငိုင်ႉဝႄႈတီႈၵူၼ်းၵိုၼ်းၶွၼ်ႈၼမ် တွၼ်ႈတႃႇႁႄႉၵင်ႈၸိူဝ်ႉမႅင်းလႆႈ ထႅင်ႈတၢင်းၼိုင်ႈ ၼႆယဝ်ႉ။
ၽူႈၶူၼ်ႉၶႂႃႉ ၽၢႆႇပၢႆးသၢႆႈၶဝ် ယင်းမီးတၢင်းႁၼ်ထိုင် ဢၼ်ပႅၵ်ႇပိူင်ႈၵၼ်ဝႆႉယူႇဝႃႈ ယႃႈယႃႁႄႉၵင်ႈၸိူဝ်ႉမႅင်း ၶဵမ်မၢၵ်ႈထီႉ 3 ၼႆႉ ပဵၼ်ယႃႈယႃဢၼ်ဝႆႉသမ်း တွၼ်ႈတႃႇၵူၼ်းၸိူဝ်းဢၼ်ဢမ်ႇမီးပၼ်ႁႃ ၽၢႆႇပၢႆးယူႇလီၵူၺ်း၊ သင်ဝႃႈ သမ်းပၼ်ၵူၼ်းၸိူဝ်းဢၼ် လႆႈသမ်း ၶဵမ်ထီႉ 1 လႄႈ ၶဵမ်ထီႉ 2 ယဝ်ႉၼၼ်ႉ သမ်ႉၶိုၼ်းသိုပ်ႇသမ်းပၼ် ၶဵမ်မၢၵ်ႈထီႉ 3 ၼႆ ယင်းဢမ်ႇမီးသၢၵ်ႈသေႇလၵ်းထၢၼ်သင် ဢွၵ်ႇမႃးၼႄလႆႈတႅၵ်ႇလႅင်းဝႃႈ လွင်ႈသမ်းယႃႈယႃႈႁႄႉၵင်ႈ ၶဵမ်မၢၵ်ႈထီႉ 3 ၼႆႉ မီးၽွၼ်းလီၽွၼ်းၸႃႉၸိူင်ႉႁိုဝ် ၼႆယဝ်ႉ။
ၶွမ်ႇပၼီႇ ႁဵတ်းဢွၵ်ႇယႃႈယႃႁႄႉၵင်ႈၸိူဝ်ႉမႅင်း Pfizer ဢွၵ်ႇမႃးလၢတ်ႈၼႄဝႃႈ ၼမ်ႉၵတ်ႉယႃႈယႃၼႆႉ မိူဝ်ႈတေႇမၼ်း တေႁႄႉၵင်ႈလႆႈ ႁူဝ်ပၢၵ်ႇၵဝ်ႈသိပ်းႁူၵ်း 96% ပေႃးပူၼ်ႉၵႂႃႇၶၢဝ်းတၢင်း 4 လိူၼ်ယဝ်ႉ ၼမ်ႉၵတ်ႉယႃႈယႃ တေယွမ်းလူင်းၵႂႃႇယူႇတီႈ ႁူဝ်ပၢၵ်ႇပႅတ်ႇသိပ်းသီႇ 84% ၼႆယဝ်ႉ။
 ၶွမ်ႇပၼီႇ ႁဵတ်းဢွၵ်ႇယႃႈယႃႁႄႉၵင်ႈ Moderna ၵေႃႈ လႆႈလၢတ်ႈထႅင်ႈဝႃႈ ၵူၼ်းၵေႃႉဢၼ်သမ်းယႃႈယႃႁႄႉၵင်ႈ ၶဵမ်ထီႉ 1 လႄႈ ၶဵမ်ထီႉ 2 ယဝ်ႉၼၼ်ႉ ထုၵ်ႇလီလႆႈသမ်းယႃႈယႃႁႄႉၵင်ႈၶဵမ်ထီႉ 3 ထႅင်ႈ တွၼ်ႈတႃႇႁႄႉၵင်ႈလႆႈ ၸိူဝ်ႉမႅင်းတၢင်းပဵၼ် ၸိူဝ်ႉၽၼ်း တေႇလ်ႇတႃႇ Delta ၼႆယဝ်ႉ။
ၸိူင်ႉႁိုဝ်ၵေႃႈလီ ယူႇတီႈ ၸုမ်းပၢႆးယူႇလီလုမ်ႈၾႃႉၵေႃႈ ယၢမ်ႈတုၵ်းယွၼ်းႁႂ်ႈ မိူင်းၸိူဝ်းဢၼ်မၢၵ်ႈမီးၼၼ်ႉ ပႆႇထုၵ်ႇလီသမ်းယႃႈယႃႁႄႉၵင်ႈၶဵမ်ထီႉ 3 ပၼ်ၵူၼ်းမိူင်း ဝၢႆးလိူၼ်ထူၼ်ႈၵဝ်ႈ September 2021 ၸင်ႇၵွႆႈသမ်းပၼ်ၶဵမ်ထီႉ 3 ၼႆ တေတိူဝ်းသၢင်ႇထုၵ်ႇလိူဝ်၊ ယွၼ်ႉဝႃႈ တိုၵ်ႉမီးထႅင်ႈလၢႆလၢႆၸိုင်ႈမိူင်း ၼႂ်းလုမ်ႈၾႃႉ ဢၼ်ဢမ်ႇမီးယႃႈယႃႁႄႉၵင်ႈၸိူဝ်ႉမႅင်း တႃႇသမ်းပၼ်ၵူၼ်းမိူင်း ၵွပ်ႈၼႆလႄႈ တေၸၢင်ႈၸႅၵ်ႇၽႄယႃႈယႃႁႄႉၵင်ႈပၼ် မိူင်းၸိူဝ်းၼၼ်ႉ ၼႆယဝ်ႉ။
တႆးလွတ်ႈလႅဝ်း
ၽူႈမီးပုၼ်ႈၽွၼ်း ၼႂ်းႁွင်ႈၵၢၼ်ၽၢႆႇပၢႆးယူႇလီ ဢၼ်ယူႇတႂ်ႈၶွင်ႇသီႇသိုၵ်းမၢၼ်ႈ လၢတ်ႈဝႃႈ တေဢဝ် တၢင်းၽိတ်း ၽူႈၸိူဝ်းသမ်းၸႂ်ႉ ယႃႈယႃႁႄႉၵင်ႈ ဢၼ်တၢင်ႇၶဝ်ႈၼႂ်းမိူင်းႁူမ်ႈတုမ် လူၺ်ႈသဵၼ်ႈတၢင်း ဢၼ်ႇဢမ်ႇထုၵ်ႇမၢႆမီႈၼၼ်ႉဝႃႈၼႆ။
ငဝ်းလၢႆးယၢမ်းလဵဝ်ၼႆႉ ယူႇတီႈၶွင်ႇသီႇသိုၵ်းမၢၼ်ႈ ဢၼ်တင်ႈတူဝ်ၵဝ်ႇ ပဵၼ်လူင်ပွင်ၸိုင်ႈ မိူင်းႁူမ်ႈတုမ်သေ ပၼ်ၶႂၢင်ႉဢဝ်ယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ၶဝ်ႈၼႂ်းမိူင်းႁူမ်ႈတုမ်သေ သိုပ်ႇပိုၼ်ၽႄႈၼၼ်ႉ မီးယူႇ ၶွမ်ႇပၼီႇ ၸုမ်းၵူၼ်းၵႃႉမိူင်းၶႄႇ လႄႈ ၶွမ်ႇပၼီႇ SML Pharmaceutical Trading CO., Ltd ၵူၺ်းဝႃႈၼႆ။
တွၵ်ႇတိူဝ်ႇ ၶိၼ်ႇၶိၼ်ႇၵျီး ၽူႈၵုမ်းၸီႉသင်ႇ ၽၢႆႇတိုၵ်းတေႃးၸိူဝ်ႉမႅင်းတၢင်းပဵၼ် လၢတ်ႈတီႈသိုဝ်ႇၶၢဝ်ႇဝႃႈ တေႃႇထိုင်ယၢမ်းလဵဝ်ၼႆႉ ၶွမ်ႇပၼီႇ 2 ဢၼ် ဢၼ်လႆႈၶႂၢင်ႉ ဢဝ်ယႃႈယႃႁႄႉၵင်ႈ ၶဝ်ႈၼႂ်းမိူင်းႁင်းၵူၺ်းသေ ပိုၼ်ၽႄႈၼႂ်းမိူင်းႁူမ်ႈတုမ်ၼၼ်ႉၵေႃႈ ပႆႇမီးယႃႈယႃႁႄႉၵင်ႈၼႂ်းမိုဝ်းၶဝ်ဝႆႉ ဝႃႈၼႆ။
မၼ်းၼၢင်းလၢတ်ႈပႃးဝႃႈ ဢၼ်လႆႈငိၼ်းဝႃႈ မီးလွင်ႈသမ်းယႃႈယႃႁႄႉၵင်ႈပၼ်ၵၼ် ၵႃႉၶၢႆတေႃႇၵၼ် ၸိူဝ်းၼၼ်ႉၼၼ်ႉ ပဵၼ်ယႃႈယႃဢၼ်ဢဝ်ၶဝ်ႈမႃးၼႂ်းမိူင်း လူၺ်ႈလၢႆးတၢင်းဢမ်ႇထုၵ်ႇမႅၼ်ႈၸွမ်းမၢႆမီႈသေ ယူႇတီႈတၢင်းၽၢႆႇပၢႆးယူႇလီၵေႃႈ လႆႈႁၢင်ႈႁႅၼ်း တႃႇတေဢဝ်တၢင်းၽိတ်းလွင်ႈၼႆႉ ႁႂ်ႈထိုင်တီႈယူႇသေ ၶွမ်ႇပၼီႇ ဢၼ်ဝႃႈလႆႈၶႂၢင်ႉ တႃႇတေႃႉဢဝ်ယႃႈယႃႁႄႉၵင်ႈ တၢင်းၼွၵ်ႈမိူင်း ၶဝ်ႈၼႂ်းမိူင်းဢၼ်ဝႃႈၼၼ်ႉၵေႃႈ တေႃႇထိုင်ယၢမ်းလဵဝ် တီႈၶွမ်ႇပၼီႇ ၸိူဝ်းၼႆႉ ပႆႇမီးယႃႈယႃႁႄႉၵင်ႈ တီႈၼႂ်းမိုဝ်းသေဢိတ်း ယွၼ်ႉၼၼ် ၶႂ်ႈႁႂ်ႈၵူၼ်းမိူင်း ႁူႉထိုင်လွင်ႈၼႆႉ ဝႃႈၼႆ။
Credit : Photo owner
ယႃႈယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 ၼႆႉ မၼ်းဢမ်ႇမိူၼ်ၼင်ႇ ၵုၼ်ႇၵႃႉတၢင်းၶၢႆတၢင်ႇမဵဝ်း ယွၼ်ႉမၼ်းပဵၼ်ယႃႈယႃမဵဝ်းဢၼ် တေလႆႈဝႆႉဢွင်ႈတီႈ ဢၼ်ၵတ်းၵတ်း ၸွမ်းၼင်ႇႁႅင်းယႃႈယႃမၼ်းမီး လႄႈ ထုၵ်ႇလီဝႆႉ ၼၼ်ႉလႄႈ ယႃႈယႃဢၼ်ၽႅဝ် ၼႂ်းလွၵ်းၵၢတ်ႇမိူင်းႁူမ်ႈတုမ်သေ မီးလွင်ႈသမ်းပၼ်ၵၼ်ယူႇဢၼ်ဝႃႈၸိူဝ်းၼၼ်ႉ ၸွင်ႇယႃႈယႃၸိူဝ်းၼႆႉ ယင်းတိုၵ်ႉမီးၽွၼ်းလီယူႇႁိုဝ် ဢမ်ႇမီးႁိုဝ် ဢၼ်ဝႃႈၼၼ်ႉၵေႃႈ တေလႆႈထတ်းတူၺ်းယူႇ ယွၼ်ႉဢမ်ႇႁူႉလႆႈဝႃႈ ဢၼ်လႂ်ပဵၼ်ဢီႈယႃဢၼ်တႄႉ ဢၼ်လႂ်ပဵၼ်ဢၼ်ပွမ် လႄႈ လွင်ႈၼႆႉၵေႃႈ တေပဵၼ်ၽေးတေႃႇၵူၼ်းမိူင်းတေႉတေႉဝႃႈၼႆ။
ယၢမ်းလဵဝ် ယူႇတီႈၶွမ်ႇပၼီႇၵူၼ်းၵႃႉမိူင်းၶႄႇသေ လႆႈၶႂၢင်ႉတႃႇတေတေႃႉဢဝ် Sinopharm ယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ဢၼ်ၶႄႇႁဵတ်းဢွၵ်ႇၼၼ်ႉ ၶဝ်ႈၼႂ်းမိူင်းႁူမ်ႈတုမ် လႄႈ ၶွမ်ႇပၼီႇ SML ၵေႃႈ လႆႈၶႂၢင်ႉ တႃႇတေတေႃႉဢဝ် COVAXIN ယႃႈယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 ဢၼ်ႁဵတ်းဢွၵ်ႇတီႈမိူင်းဢိၼ်းတီးယႃး ၶဝ်ႈၼႂ်းမိူင်း 1 သႅၼ် ဝႃႈၼႆ။
Credit : Photo owner
သင်ဝႃႈ ယႃႈယႃႁႄႉၵင်ႈ ၽႅဝ်ၼႂ်းမိုဝ်းၶွမ်ႇပၼီႇသွင်ဢၼ်ၼႆႉယဝ်ႉၼႆၵေႃႈ ယူႇၽၢႆႇၶဝ်ႈၼမ်ႉတၢင်းၵိၼ် လႄႈယႃႈယႃ (FDA) သေ တေၵူတ်ႇထတ်းတူၺ်းဝႃႈ ၸွင်ႇၶွမ်ႇပၼီႇၸိူဝ်းၼႆႉ ဝႆႉဝၢင်းၵဵပ်းသိမ်းယႃႈယႃ ၸွမ်းၼင်ႇပိူင်မီး လႄႈ ၽႅၼ်ၵၢၼ်သမ်းယႃႈယႃ ႁူမ်ႈပႃး လွင်ႈပိုၼ်ၽႄႈယႃႈယႃ ၸိူဝ်းၼႆႉယဝ်ႉၵွၼ်ႇၸင်ႇတေပၼ်ၶႂၢင်ႉ သိုပ်ႇႁဵတ်းသၢင်ႈၵႂႃႇဝႃႈၼႆ။
ၼႂ်းမိူင်းႁူမ်ႈတုမ်ယၢမ်းလဵဝ်ၼႆႉမီးၶၢဝ်ႇဢွၵ်ႇမႃးဝႃႈ ႁူင်းယႃပူၵ်ႉၵူဝ်ႇသုၼ်ႇတူဝ် (ပုဂ္ဂလိက) ၵမ်ႈၽွင်ႈ မီးလွင်ႈသမ်းယႃႈယႃႁႄႉၵင်ႈပၼ်ယူႇၼႆသေ ၶွမ်ႇပၼီႇမင်ၸိူဝ်းၵေႃႈ မီးလွင်ႈၵပ်းသိုပ်ႇ တီႈဢၼ်ၸမ်ၸႂ်သေ ဝၢင်းၽႅၼ်တေသမ်းယႃႈယႃႁႄႉၵင်ႈ မိူၼ်ၵၼ်ဝႃႈၼႆ။
ၵူၼ်းႁၢပ်ႇထၢမ်းၵၢၼ် တီႈၶွမ်ႇပၼီႇပူၵ်ႉၵူဝ်ႇသုၼ်ႇတူဝ် ၵေႃႉၼိုင်ႈၵေႃႈ လၢတ်ႈတူဝ်ထူပ်း ၼႄတီႈသိုဝ်ႇၶၢဝ်ႇမိူၼ်ၵၼ်ဝႃႈ ယႃႈယႃႁႄႉၵင်ႈၸိူဝ်ႉမႅင်း ဢၼ်ၶွင်ႇသီႇသိုၵ်းမၢၼ်ႈ တေသမ်းပၼ်ၼၼ်ႉ ဢမ်ႇႁူႉတေလႆႈသမ်းမိူဝ်ႈလႂ်လႄႈ ယူႇတီႈၶွမ်ႇပၼီႇၶဝ်သေ လႆႈၵပ်းသိုပ်ႇတင်း ၶွမ်ႇပၼီႇတၢင်ႇဢၼ်သေ ၵူၼ်းၼႂ်းလုမ်းၶဝ်ၵေႃႈ လႆႈဢွၼ်ၵၼ်ၵႂႃႇသမ်းယႃႈယႃႁႄႉၵင်ႈ တီႈႁူင်းယႃ ဢၼ်ၸမ်ၸႂ်ၶဝ်ၼၼ်ႉယဝ်ႉလႄႈ တေႃႇထိုင်ယၢမ်းလဵဝ်ၵေႃႈ ၵူၼ်းၶွမ်ႇပၼီႇၶဝ် ဢၼ်လႆႈသမ်းယဝ်ႉၼၼ်ႉ ပႆႇမီးလွင်ႈႁၢႆႉၸႃႉသင်ပေႃႇပဵၼ်မႃးလႄႈ လွင်ႈဢၼ် ၶွင်ႇသီႇသိုၵ်းမၢၼ်ႈ တေသမ်းပၼ်ဢၼ်ဝႃႈၼၼ်ႉလူး သမ်ႉလွင်ႈယုမ်ႇယမ်လႆႈ မွၵ်ႈၵႃႈႁိုဝ် ဢမ်ႇႁတ်းယုမ်ႇယမ် ၶွင်ႇသီႇသိုၵ်းမၢၼ်ႈ ႁူဝ်ပၢၵ်ႇတဵမ် ဝႃႈၼႆ။
ယူႇတီႈၵူၼ်းမိူင်းႁူမ်ႈတုမ် ၵမ်ႈၽွင်ႈၵေႃႈ ဢွၼ်ၵၼ်ႁၼ်ဝႃႈ ပႅၵ်ႉသမ်ႉ ၶွင်ႇသီႇသိုၵ်းမၢၼ်ႈ လႆႈသမ်းယႃႈယႃႁႄႉၵင်ႈပၼ် ၵူၼ်းထဝ်ႈၵူၼ်းၵႄႇ လႄႈ ၵူၼ်းဢၼ်လွင်ႈယႂ်ႇ ၶဝ်ႈပႃးၼႂ်းသဵၼ်ႈသၢႆမၢႆ ဢွၼ်တၢင်းသုတ်းၼၼ်ႉ ၵူႈပွၵ်ႉ ၵူႈဝၢၼ်ႈ ၵူႈဢိူင်ႈ ၵူႈမိူင်းယူႇသေတႃႉၵေႃႈ ၵူၼ်းၸိူဝ်းဢၼ်မီး လွင်ႈၸမ်ၸႂ်ၵၼ်တင်းၶွင်ႇသီႇသိုၵ်းမၢၼ်ႈၵမ်ႈၽွင်ႈ ဢၼ်ပႆႇပႃးၼႂ်းသဵၼ်ႈသၢႆမၢႆလူဝ်ႇလႆႈသမ်း ယႃႈယႃႁႄႉၵင်ႈ ပွၵ်ႈၼႆႉၼႆႉၵေႃႈ ဢွၼ်ၵၼ်ၸႂ်ႉလၢႆးသဵၼ်ႈတၢင်းဢမ်ႇထုၵ်ႇမႅၼ်ႈတြႃးသေ ၶဝ်ႈသမ်းယႃႈယႃႁႄႉၵင်ႈၸွမ်းၵေႃႈ ႁၼ်မီးယူႇ ဝႃႈၼႆ။
Credit : Photo owner
ယႃႈယႃႁႄႉၵင်ႈ ဢၼ်ၶွင်ႇသီႇသိုၵ်းမၢၼ်ႈ သမ်းပၼ်ၵူၼ်းမိူင်း ၵူႈတိူင်း လႄႈ ၸႄႈမိူင်း ယၢမ်းလဵဝ်ၼႆႉ ပဵၼ်ယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ဢၼ်လုၵ်ႉတၢင်းမိူင်းၶႄႇသေ ႁွတ်ႈၽႅဝ်မႃး မိူဝ်ႈလိူၼ်ထူၼ်ႈႁူၵ်းၼၼ်ႉ တႃႇသၢမ်လၢၼ်ႉ လႄႈ မိူဝ်ႈဝၼ်းထီႉ 8 August 2021 လိူၼ်ထူၼ်ႈပႅတ်ႇၼၼ်ႉ တႃႇ 1 လၢၼ်ႉတူတ်သ်ႉ ဝႃႈၼႆ။
ပၢၼ်ပႃႇတီႇၼူၵ်ႉယုင်း NLD ပဵၼ်လူင်ပွင်ၸိုင်ႈၼၼ်ႉ တႃႇၵူၼ်းမိူင်းႁူမ်ႈတုမ် 15 လၢၼ်ႉၼႆသေ လူင်ပွင်ၸိုင်ႈ NLD လႆႈသင်ႇသိုဝ်ႉယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 တီႈမိူင်းဢိၼ်းတီးယႃး 30 လၢၼ်ႉတူတ်သ်ႉဝႆႉသေ ၼႂ်းၼၼ်ႉ ဢၼ်လႆႈႁပ်ႉမႃးဝႆႉၽွင်ႈၼၼ်ႉ မီးယူႇ 2 လၢၼ်ႉတူတ်သ်ႉ ႁူမ်ႈပႃး ဢိၼ်းတီးယႃး ၸွႆႈထႅမ်မႃး တႃႇ 1 လၢၼ်ႉတူတ်သ်ႉ၊ ပေႃးမႃးႁူမ်ႈတူၺ်းမိူဝ်ႈလဵဝ်ၼႆၸိုင် မိူင်းႁူမ်ႈတုမ် မီးယႃႈယႃႁႄႉၵင်ႈ တင်းသဵင်ႈ 3 လၢၼ်ႉတူတ်သ်ႉ သေ ၵူၼ်းမိူင်းႁူမ်ႈတုမ် လႆႈတႄႇသမ်း ယႃႈယႃႁႄႉၵင်ႈမိူဝ်ႈဝၼ်းထီႉ 27 January 2021 ပၼ်လူင်ပွင်ၸိုင်ႈ NLD ၼၼ်ႉယူႇဝႃႈၼႆ။
တႄႇဢဝ်ဝၼ်းထီႉ 1 February 2021 သိုၵ်းမၢၼ်ႈယိုတ်းဢၢမ်းၼၢတ်ႈသေ  ပၼ်ၶွင်ႇသီႇသိုၵ်းမၢၼ်ႈ ဢုပ်ႉမိူင်းၼႆႉ ၶွင်ႇသီႇသိုၵ်းမၢၼ်ႈ လႆႈဢဝ်ယႃႈယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 တီႈမိူင်းၶႄႇ ဢၼ်ပဵၼ် Sinopharm လႄႈ Sinovac သမ်းပၼ် ၵူၼ်းထဝ်ႈ ဢႃႇယု 65 ၶိုၼ်ႈၼိူဝ် ႁူမ်ႈပႃး ၽူႈမီးပုၼ်ႈၽွၼ်း ၽၢႆႇပၢႆးယူႇလီ၊ ၶႃႈႁၢပ်ႇထၢမ်းၵၢၼ်လူင်ပွင်ၸိုင်ႈ၊ ၵူၼ်းႁဵတ်းၵၢၼ်ပရႁိတ ၸိူဝ်းၼႆႉယူႇ ဝႃႈၼႆ။
ပေႃးၸွမ်းၼင်ႇၶေႃႈမုၼ်း ၽၢႆႇပၢႆးယူႇလီ ဢၼ်ယူႇတႂ်ႈၶွင်ႇသီႇသိုၵ်းမၢၼ်ႈ ဢွၵ်ႇဝႆႉၼၼ်ႉ ၵူၼ်းမိူင်းႁူမ်ႈတုမ် ဢၼ်သမ်းယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ယဝ်ႉၼႆႉ တေမီးယူႇမွၵ်ႈ 1.83 လၢၼ်ႉၼႆႉသေ တေလႆႈဝႃႈ မီးမွၵ်ႈ ႁူဝ်ပၢၵ်ႇႁူၵ်း 6% ၼႂ်းႁူဝ်ၼပ်ႉၵူၼ်းမိူင်းႁူမ်တုမ်ၵူၺ်း ဝႃႈၼႆ။
တႆးလွတ်ႈလႅဝ်း
လွင်ႈမႄႈၼမ်ႉၶွင် လူတ်းယွမ်းလူင်းႁႅင်းၼၼ်ႉ ၶႄႇ ပၢၵ်ႈပႅတ်ႈဝႃႈ ဢမ်ႇၵဵဝ်ႇၶွင်ႈၸွမ်း ၽၢႆၾႆးၾႃႉ  ၵဵင်းႁုင်ႈ (Jinghong) ၶင်ၼမ်ႉဝႆႉ၊ ပဵၼ်ယွၼ်ႉၾူၼ်တူၵ်းဢေႇၵူၺ်း ဝႃႈၼႆ။
ပဵၼ်ၽွင်းၶၢဝ်းႁိုဝ်ႉ ၶၢဝ်းၾူၼ်သေတႃႉ ၼမ်ႉၼႂ်းမႄႈၼမ်ႉၶွင် ဢၼ်လုၵ်ႉတၢင်းမိူင်းၶႄႇ လႆလူင်းမႃး လဵင်ႉသၢႆၸႂ်တႃႇၽုၵ်ႇသွမ်ႈ မိူင်းႁိမ်းႁွမ်း ပွတ်းတွၼ်ႈတႂ်ႈၼႆႉသမ်ႉ ၼမ်ႉလူတ်းယွမ်းလူင်းႁႅင်း ၼင်ႇႁၼ်လႆႈၸႅင်ႈလႅင်းလႄႈ လၢႆၽၢႆႇဢွၼ်ၵၼ် လၢမ်းၶၢတ်ႈဝႆႉဝႃႈ ၶႄႇတင်ႈၸႂ်ၶင်ၼမ်ႉဝႆႉ တီႈၽၢႆလူင်ၵဵင်းႁုင်ႈ (Jinghong) ပုၼ်ႈတႃႇဢိတ်ႇဢွၵ်ႇၾႆးၾႃႉ ထိုင်တီႈမိူင်းၸိူဝ်းယူႇတွၼ်ႈတႂ်ႈ မိူၼ်ၼင်ႇ ထႆး၊ လၢဝ်း၊ ဝႅတ်ႉၼၢမ်း လႄႈ ၵမ်ႇပေႃးတီးယႃးၸိူဝ်းၼႆႉ ဢမ်ႇမီးၼမ်ႉ တႃႇၽုၵ်ႇသွမ်ႈ ဝႃႈၼႆ။
မိူဝ်ႈဝၼ်းထီႉ 11 August 2021 သိုဝ်ႇၶၢဝ်ႇ South China Morning Post တႅမ်ႈတၢင်ႇၼႄဝႆႉဝႃႈ ႁွင်ႈၵၢၼ်ၽၢႆႇလူလွမ် သၽႃႇဝသိင်ႇဝႅတ်ႉလွမ်ႉ ၸိုင်ႈမိူင်းၶႄႇ ဢွၵ်ႇမႃးပၢၵ်ႈပႅတ်ႈ လွင်ႈထုၵ်ႇၵၢဝ်ႇၼႄးဝႃႈ ၶႄႇၶင်ၼမ်ႉဝႆႉ တႃႇၸႂ်ႉတိုဝ်းဢိတ်ႇဢွၵ်ႇၾႆးၾႃႉ ထိုင်တီႈမႄႈၼမ်ႉၶွင် လႆႈလူတ်းယွမ်းလူင်း ၸဵမ်မိူဝ်ႈၼႂ်းလိူၼ်ထူၼ်ႈၸဵတ်း (July 2021) တေႃႇထိုင်ယၢမ်းလဵဝ်ၼၼ်ႉ ဝႃႈၼႆ။
ၶႄႇ လၢတ်ႈဝႃႈ ဢမ်ႇလႆႈထူပ်းပၼ်ႁႃ လွင်ႈၼမ်ႉဢမ်ႇၵုမ်ႇထူၼ်ႈ တွၼ်ႈတႃႇဢိတ်ႇဢွၵ်ႇၾႆးၾႃႉ တီႈၽၢႆလူင်ၵဵင်းႁုင်ႈလႄႈ ဢမ်ႇလႆႈၸႂ်ႉတိုဝ်းၼမ်ႉ ပေႃးလူၼ်ႉပေႃးလိူဝ်၊ လႆႈတူင်ႉၼိုင် ႁဵတ်းသၢင်ႈ ၼင်ႇၵိုင်ႇငၢမ်ႇသုတ်းယဝ်ႉလႄႈ လႆႈၵဵပ်းၶင်ၼမ်ႉဝႆႉ ၽွင်းၶၢဝ်းႁိုဝ်ႉၽွင်ႈ ယွၼ်ႉၵူဝ်ပဵၼ်ၽေး ၼမ်ႉၼွင်းထူမ်ႈ၊ ပိူဝ်ႈတႃႇပွႆႇၼမ်ႉလူင်းလႆႈၼမ် ၽွင်းၶၢဝ်းမႆႈ ႁႂ်ႈပဵၼ်ၵၢၼ်ၵႄႈလိတ်ႈပၼ်ႁႃ လွင်ႈၼမ်ႉႁႅင်ႈၵူၺ်း ဝႃႈၼႆ။
ၽူႈလူင်ႉလႅၼ်ႇ ၽၢႆႇၾိင်ႈၾႃႉရႃႇသီႇ မိူင်းၶႄႇ လၢတ်ႈဝႃႈ လွင်ႈဢၼ်မႄႈၼမ်ႉၶွင် လူတ်းယွမ်းလူင်း ထိုင်တီႈႁၼ်လႆႈတႅၵ်ႇလႅင်း တီႈၼႂ်းၸႄႈဝဵင်းၵဵင်းသႅၼ် ၸႄႈတွၼ်ႈၵဵင်းႁၢႆး ၸိုင်ႈထႆးၼၼ်ႉ မၼ်းပဵၼ်ယွၼ်ႉၾူၼ်တူၵ်းဢေႇ ၾူၼ်တူၵ်းႁၢင်ႇၵၼ်ႁႅင်းၵူၺ်း ဝႃႈၼႆ။
ၽူႈလူင်ႉလႅၼ်ႇၶဝ် လၢတ်ႈဝႃႈ ယွၼ်ႉၼႂ်းပိုၼ်ႉတီႈ မိူင်းၶႄႇ ပွတ်းတွၼ်ႈတႂ်ႈလႄႈ မိူင်းႁိမ်းႁွမ်း မီးလွင်ႈလူဝ်ႇၸႂ်ႉတိုဝ်းႁႅင်းၾႆးၾႃႉ တိူဝ်းၼမ်ႁႅင်းမႃးၼႆႉသေ ၸင်ႇလႆႈမီးလွင်ႈၵေႃႇသၢင်ႈၽၢႆ ဢိတ်ႇၾႆးၾႃႉ ၼပ်ႉႁူဝ်ပၢၵ်ႇ ၼိူဝ်မႄႈၼမ်ႉလဵၵ်ႉ လၢႆလၢႆသၢႆ ဢၼ်လႆလူင်းၸူး မႄႈၼမ်ႉၶွင် ၼၼ်ႉလႄႈ ၽၢႆၸိူဝ်းၼႆႉ ႁဵတ်းႁႂ်ႈတုမ်ႉတိူဝ်ႉယွၼ်ႈထိုင် မႄႈၼမ်ႉၶွင်ၵမ်းသိုဝ်ႈ ၼႆယဝ်ႉ။
တႆးလွတ်ႈလႅဝ်း
ႁွင်ႈၵၢၼ်ၽၢႆႇၼွၵ်ႈမိူင်း မိူင်းဢမေႇရိၵၢၼ်ႇ ပိုၼ်ၽၢဝ်ႇလၢတ်ႈၵႂႃႇဝႃႈ မိူဝ်ႈဝၼ်းထီႉ 12 August 2021 (လိူၼ်ၵဝ်ႈမႂ်ႇ 5 ၶမ်ႈပီႊတႆး 2115 ၼီႈ)ၼႆႉ ဢမေႇရိၵၢၼ်ႇ လႄႈ မိူင်းၼႂ်းဢေးသျႃး 3 မိူင်း လႆႈဢုပ်ႇဢူဝ်းၵၼ် လွင်ႈၶွင်ႉၶမ်ၵၢၼ်မိူင်း မိူင်းႁူမ်ႈတုမ်ယူႇဝႃႈၼႆ။
ၽူႈမီးပုၼ်ႈၽွၼ်းၸၼ်ႉသုင် ၼႂ်းမိူင်းဢၼ် ၶဝ်ႈပႃးၼႂ်းၸုမ်း QUAD (Quadrilateral Security Dialogue) မိူၼ်ၼင်ႇ ဢမေႇရိၵၢၼ်ႇ၊ ဢေႃးသတြေးလီးယႃး၊ ဢိၼ်းတီးယႃး လႄႈ ၵျႃႇပၢၼ်ႇ ၶဝ်လႆႈဢုပ်ႇဢူဝ်းၵၼ် လူၺ်ႈတၢင်းဢွၼ်ႇလၢႆးယဝ်ႉ တီႈၼႂ်းပၢင်ၵုမ်ၼၼ်ႉ လႆႈဢုပ်ႇဢူဝ်းလွင်ႈငဝ်းလၢႆးမိူင်းႁူမ်ႈတုမ် ဢၼ်ပဵၼ်ယူႇ ယၢမ်းလဵဝ်သေ ၼွၵ်ႈလိူဝ်ၼၼ်ႉၵေႃႈ ၽူႈၶဝ်ႈၸုမ်းၵူႈမိူင်း ယင်းပၼ်ၵႂၢမ်းမၼ်ႈႁၼ်လီၵမ်ႉထႅမ်ဝႃႈ လွင်ႈၶဝ်ႈပႃးၸွမ်း မိူင်းဢေးသျႃးၼႆႉၵေႃႈ တိုၼ်းလွင်ႈယႂ်ႇယူႇဝႃႈၼႆ။
တႃႇႁႂ်ႈၽူႈဢွၼ်ႁူဝ် ၼႂ်းမိူင်းဢႃႇသီႇယၼ်ႇ ပေႃးတေၶဝ်ႈၵႄႈလိတ်ႈၸွႆႈ ပၼ်ႁႃၵၢၼ်မိူင်း မိူင်းႁူမ်ႈတုမ် ဢၼ်ၵပ်ႉၵိၼ်းမႃးႁႅင်း ဝၢႆးသိုၵ်းမၢၼ်ႈယိုတ်းဢၢမ်းၼၢတ်ႈ ဝၼ်းထီႉ 1 February 2021 ၼၼ်ႉ ပူၼ်ႉမႃးလၢႆဝူင်ႈၼႆႉၵေႃႈ ယူႇတီႈၽွင်းလူင်ၽၢႆႇၼွၵ်ႈမိူင်း မိူင်းဢမေႇရိၵၢၼ်ႇ Antony Blinken လႆႈတိုၵ်းသူၼ်းထိုင်ပႃး မိူင်းဢၼ်ၵဵဝ်ႇၶွင်ႈမၼ်း တီႈၼႂ်းပၢင်ၵုမ် ဢၼ်ၸတ်းႁဵတ်းလူၺ်ႈ တၢင်းဢွၼ်ႇလၢႆးၼၼ်ႉဝႃႈၼႆ။
ယူႇတီႈ ဢႃႇသီႇယၼ်ႇ 10 မိူင်းတႄႉ တႃႇၵႄႈလိတ်ႈၸွႆႈပၼ်ႁႃ မိူင်းႁူမ်ႈတုမ်ၼၼ်ႉ ဝူင်ႈပူၼ်ႉမႃးၼႆႉ လႆႈပၼ်ပုၼ်ႈၽွၼ်း ၵႅမ်ၽွင်းလူင် ၽၢႆႇၼွၵ်ႈမိူင်း မိူင်းပရူႇၼၢႆး ဢီႇရဝၼ်ႇ ပိူဝ်ႇႁိၼ်ႇ ယူးသွပ်ႉၾ် Erywan Pehin Yusof ပဵၼ်ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇၵႂႃႇယူႇဝႃႈၼႆ။
လွင်ႈမၵ်းမၼ်ႈ ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇၼႆႉ ယူႇတီႈ ဢမေႇရိၵၢၼ်ႇ ယူးရူပ်ႇ လႄႈ ၸုမ်းၸၢတ်ႈၸိုင်ႈလုမ်ႈၾႃႉ ႁူမ်ႈပႃးၼွၵ်ႈမိူင်း ႁၼ်လီၵမ်ႉထႅမ်ယူႇသေတႃႉၵေႃႈ တႃႇၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ တေလႆႈႁဵတ်းၵၢၼ်ငၢၼ်းၼႂ်းပိုၼ်ႉတီႈ ၵႂႃႇလႆႈလီၼၼ်ႉၵေႃႈ တိုၵ်းသူၼ်းထိုင်ပႃး ႁႂ်ႈၶွင်ႇသီႇသိုၵ်းမၢၼ်ႈ ပၼ်တၢင်းႁူမ်ႈမိုဝ်း လႄႈ ပၼ်ၶႂၢင်ႉၵႂႃႇမႃး ၼႂ်းမိူင်းႁူမ်ႈတုမ် လွတ်ႈလႅဝ်းလီငၢမ်း ဝႃႈၼႆ။
ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇၵေႃႈ လႆႈလၢတ်ႈဝႆႉယဝ်ႉဝႃႈ ၶၢဝ်းတၢင်း ဢၼ်တေၶဝ်ႈမိူင်းႁူမ်ႈတုမ်ၼၼ်ႉ ႁႂ်ႈလႆႈႁူပ်ႉထူပ်းၸွမ်း ၽူႈၵဵဝ်ႇၶွင်ႈ တင်းသဵင်ႈဝႃႈၼႆ။
တႆးလွတ်ႈလႅဝ်း
ယွၼ်ႉၸိူဝ်ႉမႅင်းတၢင်းပဵၼ် COVID-19 ၽႄႈလၢမ်းလႄႈ ၽၵ်းတူလၢၼ်ႇၵႃႉၶၢႆလႅၼ်လိၼ် တင်းမိူင်းၶႄႇ ပိၵ်ႉဢိုတ်းဝႆႉၸူဝ်ႈၶၢဝ်းသေ ၵၢၼ်ၵႃႉၶၢႆၵုၼ်ႇ ၸွမ်းလႅၼ်လိၼ်ၵေႃႈ လႆႈၵိုတ်းယင်ႉဝႆႉ ၶၢဝ်းတၢင်းႁိုင်ၼႂ်းၶၢဝ်းတၢင်းၼိုင်ႈလိူၼ်ၵူၺ်း ႁူပ်ႉလွင်ႈလူႉသုမ်း ၼမ်ထိုင် 300 လၢၼ်ႉတေႃႇလႃႇဢမေႇရိၵၢၼ်ႇၼႆယဝ်ႉ။
တႄႇဢဝ်ဝၼ်းထီႉ 8 July 2021 ၼၼ်ႉမႃးသေ မိူင်းၶႄႇပိၵ်ႉဢိုတ်း ၽၵ်းတူလၢၼ်ႇလႅၼ်လိၼ် ဢၼ်တိတ်းၸပ်းၵၼ်တင်း မိူင်းတႆး လႄႈ မိူင်းၶၢင် ၼႆယဝ်ႉ။
ၵၢၼ်ၵႃႉၶၢႆၵုၼ်ႇ တီႈသုၼ်ၵၢင်ၵႃႉၶၢႆ 105 လၵ်း ဝဵင်းမူႇၸေႊၼႆႉ မိူဝ်ႈၸိူဝ်ႉမႅင်း COVID-19 ပႆႇၽႄႈလၢမ်းၼၼ်ႉ ၼိုင်ႈဝၼ်းလႂ် မီးလွင်ႈၵႃႉၶၢႆၵုၼ်ႇၸွမ်း ၼႂ်းမိူင်းၶႄႇလႆႈမွၵ်ႈ 10 လၢၼ်ႉ တေႃႇလႃႇဢမေႇရိၵၢၼ်ႇ  ဝႃႈၼႆ။
ၼွၵ်ႈလိူဝ်ၼၼ်ႉ ၵၢၼ်ၵႃႉၶၢႆတီႈလႅၼ်လိၼ်တႆး−ၶႄႇ ၶျိၼ်းသူၺ်ႇႁေႃႇ (ၵျိၼ်းသုၺ်ႇႁိူဝ်) ၊ ၵျိၼ်းသၢၼ်းၵျေႃႉ (ပၢင်ႇသၢႆး) လႄႈ လႅၼ်လိၼ်ၶၢင်−ၶႄႇ လွႆၸေႊ (လွႆၵျႄႇ) ၸိူဝ်းၼႆႉၵေႃႈ လႆႈငိုၼ်းတင်းၼမ်ယူႇယဝ်ႉ။
ယွၼ်ႉၼၼ်လႄႈ ၸုမ်းၵႃႉၶၢႆၵုၼ်ႇၸွမ်းလႅၼ်လိၼ် ဢွၼ်ၵၼ်လၢမ်းၶၢတ်ႈဝႆႉဝႃႈ ယွၼ်ႉၵၢၼ်ၵႃႉၶၢႆတင်းမိူင်းၶႄႇၵိုတ်းယင်ႉဝႆႉလႄႈ ၶၢဝ်းတၢင်းၼိုင်ႈလိူၼ်ၼႆႉ လွင်ႈလူႉသုမ်း တေမီးယူႇမွၵ်ႈ 300 လၢၼ်ႉတေႃႇလႃႇဢမေႇရိၵၢၼ်ႇ ၼႆယဝ်ႉ။
မိူဝ်ႈဝႃးဝၼ်းထီႉ 12  August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ၸွမ်းၼင်ႇသိုဝ်ႇၶၢဝ်ႇ Irrawaddy ဢၢင်ႈဢိင်ၶေႃႈမုၼ်းၼႂ်းပိုၼ်ႉတီႈသေ ဢွၵ်ႇၼႄဝႆႉၼၼ်ႉ မိူဝ်ႈလဵဝ်ၼႆႉ ၵၢၼ်ၵႃႉၶၢႆၵုၼ်ႇၸွမ်းလႅၼ်လိၼ် လႆႈၵိုတ်းယင်ႉဝႆႉ တင်းမူတ်း၊ ၵူၺ်းမီးၵၢၼ်တေႃႇသူင်ႇၶဝ်ႈ ၶိူင်ႈၵမ်ႉၵႅမ်ပၢႆးယူႇလီ ဢၼ်လုၵ်ႉတင်းမိူင်းၶႄႇၶဝ်ႈမႃးၼၼ်ႉၵူၺ်း ဝႃႈၼႆ။
ၵူၼ်းၵႃႉၶၢႆၵုၼ်ႇတီႈမူႇၸေႊၵေႃႉၼိုင်ႈၵေႃႈလၢတ်ႈဝႃႈ − ၸွမ်းၼင်ႇတူဝ်ထူပ်းၵဝ်ၶႃႈ ယၢမ်ႈမီးမႃး ၶၢဝ်းလၢႆသိပ်းပီႊပၢႆၼႆႉ ပွၵ်ႈၼႆႉပဵၼ်ပွၵ်ႈဢွၼ်တၢင်းသုတ်း လွင်ႈၵႃႉၶၢႆတေႃႇၵၼ် လႆႈၵိုတ်းယင်ႉပႅတ်ႈမူတ်းၸိူင်ႉၼႆ၊ မိူဝ်ႈလဵဝ်ၼႆႉ ၶူဝ်းၵုၼ်ႇဢၼ်တေၵႂႃႇၶၢႆ ၼႂ်းမိူင်းၶႄႇၼၼ်ႉ ၶမ်ၵိုတ်းဝႆႉယူႇတီႈမူႇၸေႊမူတ်း လႄႈ လႆႈၶၢတ်ႈၵူဝ်ႇတွင်ႇသေ ၵဵပ်းဝႆႉထႃႈ ပေႃးၶႄႇၽုၺ်ႇၽၵ်းတူ ၸင်ႇၵွႆႈဢဝ်ၵႂႃႇၶၢႆ ၼႆယဝ်ႉ။
ၶူဝ်းၵုၼ်ႇ ဢၼ်ၵႂႃႇၶၢႆၼႂ်းမိူင်းၶႄႇ မိူၼ်ၼင်ႇ ၶဝ်ႈသၢၼ်၊ ၶဝ်ႈပဵမ်၊ ထူဝ်ႇၵူႈမဵဝ်းမဵဝ်း ၸႃႉၵႂႃႇၸိူဝ်းၼၼ်ႉတႄႉ ၼႂ်းႁူင်းၵဵပ်းၶွင် ၵူဝ်ႇတွင်ႇတဵမ်ၵႂႃႇမူတ်းယဝ်ႉ ဝႃႈၼႆ။
ယွၼ်ႉၶႄႇပိၵ်ႉဢိုတ်းလၢၼ်ႇၽၵ်းတူလႅၼ်လိၼ်ဝႆႉလႄႈ ၶူဝ်းၶွင်ၸႂ်ႉတိုဝ်း ဢၼ်လႆႈသိုဝ်ႉတီႈမိူင်းၶႄႇ မိူၼ်ၼင်ႇ ၽုၼ်ႇထၢတ်ႈ၊ ၶူဝ်းၶွင်ၵိၼ်ယႅမ်ႉ လႄႈ ၶူဝ်းၶွင်ၸႂ်ႉတိုဝ်းၵူႈလွင်ႈလွင်ႈၸိူဝ်းၼႆႉ ၵႃႈၶၼ်ၶိုၼ်ႈသုင်ႁႅင်း ၼႆယဝ်ႉ။
ဢမ်ႇႁူႉဝႃႈ မိူင်းၶႄႇတေၶိုၼ်းပိုတ်ႇၽုၺ်ႇၵၢၼ်ၵႃႉၶၢႆတေႃႇၵၼ်မိူဝ်ႈလႂ်ၼႆလႄႈ ၸဝ်ႈၵုၼ်ႇၵႃႉတၢင်းၶၢႆ ႁူမ်ႈတင်း ၸဝ်ႈႁႆႈၸဝ်ႈၼႃးၶဝ်ၵေႃႈ လႆႈလၢမ်းၶၢတ်ႈပၵ်းတႃပႂ်ႉတူၺ်းၸွမ်းဝႆႉယူႇတႃႇသေႇ ၼႆယဝ်ႉ။
တႆးလွတ်ႈလႅဝ်း
ပဵၼ်ၽေးသၽႃႇဝ ၾူၼ်တူၵ်းႁႅင်း တီႈဝဵင်းမိူင်းၵုတ်ႈ ႁဵတ်းႁႂ်ႈလိၼ်ၵူၼ်ႇ တဵင်သႂ်ႇၺႃး ႁိူၼ်းၵူၼ်းမိူင်းသေ ဢွင်ႈတီႈလိၼ်ၵူၼ်ႇပင်းၼၼ်ႉ မီးၵူၼ်းႁၢႆလၢႆဝႆႉ ၼိုင်ႈၵေႃႉၼႆလႄႈ ၸုမ်းၽၢႆႇၸွႆႈထႅမ်ၶဝ် တိုၵ်ႉၶတ်းၸႂ်သွၵ်ႈႁႃယူႇ ဝႃႈၼႆ။
မိူဝ်ႈၼႆႉ ဝၼ်းထီႉ 13 August 2021 (လိူၼ်ၵဝ်ႈမႂ်ႇ 6 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၸဝ်ႉၼၼ်ႉ လိၼ်ၵူၼ်ႇတဵင်ႇသႂ်ႇ ႁိူၼ်းၵူၼ်းမိူင်း တီႈပွၵ်ႉမဵဝ်ႉမ ဝဵင်းမိူင်းၵုတ်ႈသေ ဢွင်ႈတီႈလိၼ်ၵူၼ်ႇတဵင်သႂ်ႇၺႃးၼၼ်ႉ မီးၵူၼ်းၶမ်ဝႆႉ 7 ၵေႃႉ ၼႂ်းၼၼ်ႉ   ၽူႈၸၢႆး 5 ၵေႃႉ လႄႈ လုၵ်ႈဢွၼ်ႇ 1 ၵေႃႉ တႄႉ ၽၢႆႇၸွႆႈထႅမ် ဢၼ်ပဵၼ်ၸုမ်း ၽၢႆႇၶႄၾႆး ဢိၵ်ႇ ၸုမ်းပရႁိတၶဝ် ၵႂႃႇၸွႆႈထႅမ် ဢဝ်ဢွၵ်ႇမႃးသေ  ၸုမ်းပရႁိတ ဝဵင်းမိူင်းၵုတ်ႈၶဝ် ၶိုၼ်းဢဝ်လူတ်ႉၵႃး တၢင်ႇသူင်ႇယူတ်းယႃတူဝ်ဝႆႉတီႈႁူင်းယႃ ဝဵင်းမိူင်းၵုတ်ႈ ဝႃႈၼႆ။
လႆႈႁပ်ႉႁူႉဝႃႈ လိၼ်ၵူၼ်ႇတဵင်သႂ်ႇ ႁိူၼ်းၵူၼ်းမိူင်း တီႈဝဵင်းမိူင်းၵုတ်ႈၼႆႉ မီးၵူၼ်းၶမ်ဝႆႉ 7 ၵေႃႉ ၼႂ်းၼၼ်ႉ ၸုမ်းၽၢႆႇၸွႆႈထႅမ်ၶဝ် ၸွႆႈဢွၵ်ႇမႃးလႆႈ 6 ၵေႃႉ ဢၼ်ၵိုတ်းလိူဝ်ထႅင်ႈ ၵေႃႉၼိုင်ႈတႄႉ တိုၵ်ႉသိုပ်ႇသွၵ်ႈႁႃယူႇ ဝႃႈၼႆ။
တီႈဝဵင်းမိူင်းၵုတ်ႈၼႆႉ တင်ႈတႄႇမိူဝ်ႈဝႃး ဝၼ်းထီႉ 12 August 2021 ယၢမ်းၵၢင်ၼႂ်ၸဝ်ႉ 01:00 မူင်း ၾူၼ်တူၵ်းႁႃႇယႂ်ႇႁႃႇလူင် လႄႈ ႁဵတ်းႁႂ်ႈၼမ်ႉထူမ်ႈ ၼမ်ႉၼွင်း၊ သဵၼ်ႈတႃႈသၢႆတၢင်းလူႉၵွႆ၊ လင်ႁိူၼ်းၵူၼ်းမိူင်းၵူၼ်ႇပင်း သေဢမ်ႇၵႃး တီႈပွၵ်ႉၵျွၵ်ႉၽိဝ်ႇ ႁိမ်းလၢၼ်ႉၶၢႆၼမ်ႉမၼ်းၸၢၵ်ႈ BOC ၼၼ်ႉၵေႃႈ ၵွပ်ႈပိူဝ်ႈလိၼ်ၵူၼ်ႇပင်းလႄႈ မီးၵူၼ်းၼႂ်းၼႃႈႁိူၼ်းလဵဝ်ၵၼ် လူႉသဵင်ႈတၢႆ 3 ၵေႃႉ ၼႆယဝ်ႉ။
တႆးလွတ်ႈလႅဝ်း
Photo &#8211; ၸုမ်းၽၢႆႇၶႄၾႆး မိူင်းႁူမ်ႈတုမ်
ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ၶဝ်ႈတိုၵ်းယိုဝ်းယိုတ်းလႆႈထႅင်ႈ 2 ဝဵင်းလူင် ႁူမ်ႈတင်းမူတ်းမီးၵႂႃႇ 11 ဝဵင်းလူင် ၼႂ်းလၢႆလၢႆၸႄႈတွၼ်ႈယဝ်ႉလႄႈ ယင်းမုင်ႈၼႃႈၸူး ဝဵင်းၵႃႇပူႇလ် ဢၼ်ပဵၼ်ဝဵင်းလူင် မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ။
မိူဝ်ႈဝႃး ဝၼ်းထီႉ 12 August 2021 (လိူၼ်ၵဝ်ႈမႂ်ႇ 5 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ BBC ဢွၵ်ႇၼႄဝႆႉဝႃႈ ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ Taliban ၶဝ်ႈယိုတ်းလႆႈထႅင်ႈ 2 ၸႄႈဝဵင်း ဢၼ်မီးၼႂ်းၸႄႈတွၼ်ႈ Ghazni လႄႈ ၼႂ်းၸႄႈတွၼ်ႈ Herat  ဝၢႆးသေၸုမ်းၶဝ် လႆႈၶဝ်ႈတိုၵ်းယိုဝ်း တင်းသိုၵ်းလူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ မိူဝ်ႈၼႂ်းဝူင်ႈပူၼ်ႉမႃးၼၼ်ႉသေ တေႃႇထိုင်ယၢမ်းလဵဝ် ၸုမ်းတႃႇလီႇပၼ်ႇ ယိုတ်းလႆႈမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ တင်းမိူင်းၼႆႉ မီးၵႂႃႇ 1 ပုၼ်ႈ  ၼႂ်း 3 ပုၼ်ႈၼၼ်ႉယဝ်ႉ ဝႃႈၼႆ။
ၽၢႆႇဢုပ်ႉပိူင်ႇ ၼႂ်းပိုၼ်ႉတီႈ ယိုၼ်ယၼ်လၢတ်ႈတီႈသိုဝ်ႇၶၢဝ်ႇ BBC ဝႃႈ ၸုမ်းတႃႇလီႇပၼ်ႇၶဝ် ၶဝ်ႈဢဝ်တီႈယူႇ တီႈလမ်ႇလွင်ႈမၼ်းလႆႈ တင်းမူတ်းယဝ်ႉလႄႈ ဢၼ်ၸုမ်းတႃႇလီႇပၼ်ႇၶဝ် ၶဝ်ႈယိုတ်းလႆႈၸႄႈတွၼ်ႈ Ghazni ၼႆႉ ယိုင်ႈၶႅၼ်းငၢႆႈတွၼ်ႈတႃႇၸုမ်းၶဝ် တေၶဝ်ႈတိုၵ်းယိုဝ်း ဝဵင်းလူင်ၵႃႇပူႇလ်  (Kabul) ဢၼ်ပဵၼ်ဝဵင်းလူင် မိူင်းဢႅပ်ႉၾၵၢၼ်ႇၼိတ်ႉတၢၼ်ႇ ၼၼ်ႉၼႆယဝ်ႉ။
AFP
ၵဵဝ်ႇလူၺ်ႈလွင်ႈၼႆႉသေ ၸဝ်ႈၼႃႈတီႈၽၢႆႇၵႅတ်ႇၶႄ တပ်ႉသိုၵ်းဢမေရိၵၢၼ်ႇ ဢွၵ်ႇမႃးလၢတ်ႈဝႃႈ ၸုမ်းတႃႇလီႇပၼ်ႇ တေၸၢင်ႈၶဝ်ႈတိုၵ်းယိုဝ်း ဝဵင်းလူင်ၵႃႇပူႇလ် ၼႂ်းၶၢဝ်းတၢင်း 30 ဝၼ်း လႄႈ တေၸၢင်ႈယိုတ်းလႆႈဝဵင်းလူင်ၼႆႉ ၼႂ်းၶၢဝ်းတၢင်း 90 ဝၼ်းယူႇ၊ ၵူၺ်းတေလႆႈပႂ်ႉတူၺ်းၸွမ်းဝႃႈ သိုၵ်းဢႅပ်ႉၾၵၢၼ်ႇၼိတ်ႉသတၢၼ်ႇသမ်ႉ တေႁပ်ႉတိုၵ်းတေႃႇသူႈလႆႈႁိုင်ၵႃႈႁိုဝ် ၼႆယဝ်ႉ။
ယွၼ်ႉဝႃႈ ပေႃးတူၺ်းၸွမ်း လၢႆးတိုၵ်းၶွင်ၸုမ်းတႃႇလီႇပၼ်ႇၶဝ်ၼႆႉ ၼႂ်းၶၢဝ်းတၢင်း ဢမေႇရိၵၢၼ်ႇ ထွၼ်ႁႅင်းသိုၵ်းၼႆႉၵူၺ်း သမ်ႉပေႃးၵိုင်ႉၵၢင်ႉယိုတ်းလႆႈမိူင်းၵႂႃႇတင်းၼမ်ယဝ်ႉသေ ဢမေႇရိၵၢၼ်ႇၵေႃႈ မီးၽႅၼ်ၵၢၼ် တေထွၼ်ႁႅင်းသိုၵ်း ၸုပ်ႈၵမ်းလိုၼ်းသုတ်းဢွၵ်ႇ ၼႂ်းသဵင်ႈလိူၼ်ထူၼ်ႈပႅတ်ႇ August 2021 ၼႆႉၼႆယဝ်ႉ။
ဢွၼ်ၼႃႈၼႆႉ ၵျူဝ်း ပၢႆႇတႅၼ်ႇ ၸွမ်ၸိုင်ႈမိူင်းဢမေႇရိၵၢၼ်ႇၵေႃႈ ယၢမ်ႈဢွၵ်ႇမႃးလၢတ်ႈဝႃႈ တေဢမ်ႇၼႅင်ၸႂ်သင်ၸွမ်း တီႈဢၼ်လႆႈတႅပ်းတတ်း ထွၼ်ႁႅင်းႁႅင်းသိုၵ်းဢွၵ်ႇ ၼႂ်းမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ ဝၢႆးသေ ဢမေရိၵၢၼ်ႇ လႆႈၸႂ်ႉႁႅင်းသိုၵ်းပၵ်းသဝ်းၼႂ်းမိူင်းၼႆႉမႃး ၶၢဝ်းတၢင်းႁိုင် 20 ပီႊ တႄႇဢဝ်ၼႆႉၵႂႃႇ ဢႅပ်ႉၾၵၢၼ်ႇၼိတ်ႉသတၢၼ်ႇ တေလႆႈတေႃႇသူႈ ၵႅတ်ႇၶႄႇတူဝ်ၵဝ်ႇႁင်းၵူၺ်း ၼႆယဝ်ႉ။
တႆးလွတ်ႈလႅဝ်း
ႁႂ်ႈလႆႈပဵၼ်ႁႅင်းၸႂ် လႄႈ လွင်ႈၵမ်ႉၸွႆႈထႅမ် ၵေႃႉသိုၵ်း ၵေႃႉႁၢၼ် ၸိူဝ်းမီးဝႆႉၼႂ်းၼႃႈသိုၵ်းၼႆသေ ၸုမ်းမွၵ်ႇၶၢဝ်ထုင်ႉမၢဝ်းၸႅတ်ႈ သူင်ႇၶွင်ၵိၼ်ယႅမ်ႉ ၸွႆႈထႅမ်ပၼ်တီႈ ၵေႃႉသိုၵ်း တပ်ႉသိုၵ်းၸိုင်ႈတႆး RCSS/SSA ဝႃႈၼႆ။
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ၸုမ်းမွၵ်ႇၶၢဝ်ထုင်ႉမၢဝ်းၸႅတ်ႈ ဢဝ်ၶွင်ၵိၼ်ယႅမ်ႉ မိူၼ်ၼင်ႇ ဢီႇမဵတ်ႈၶူဝ်ႈ 1,270 ထူင်၊ ၼဵင်ႈယမ်း (သျူးသျႄး) 5,000 ထူင် ဢိၵ်ႇတင်း ၶွင်ၵိၼ်ယႅမ်ႉ လႄႈ ၽၵ်းၵပ်းၶဝ်ႈ ထႅင်ႈလၢႆလၢႆလွင်ႈ ၸွႆႈထႅမ်ပၼ်တီႈ ၵေႃႉသိုၵ်း တပ်ႉသိုၵ်းၸိုင်ႈတႆး RCSS/SSA ဢၼ်မီးၼႃႈသိုၵ်း ဝႃႈၼႆ။
ၽူႈမီးပုၼ်ႈၽွၼ်း RCSS/SSA လၢတ်ႈဝႃႈ ၶွင်ၵိၼ်ယႅမ်ႉ ဢၼ်ၸုမ်းမွၵ်ႇၶၢဝ်ထုင်ႉမၢဝ်းၸႅတ်ႈ ၸွႆႈထႅမ်ၼႆႉ ႁွတ်ႈၽႅဝ်ထိုင် တီႈၼႂ်းမိုဝ်း ၵေႃႉသိုၵ်း တပ်ႉသိုၵ်းၸိုင်ႈတႆး RCSS/SSA ယဝ်ႉတူဝ်ႈလီငၢမ်းယဝ်ႉလႄႈ ယူႇတီႈႁဝ်းၶႃႈၵေႃႈ ပဵၼ်ဢၼ်ယိၼ်းၸူမ်းၶွပ်ႈၸႂ်တေႉတေႉ ဝႃႈၼႆ။
မိူဝ်ႈဝၼ်းထီႉ 8 August 2021 ၼၼ်ႉၵေႃႈ သင်ႇၶၸဝ်ႈ လႄႈ ပေႃႈမႄႈၵူၼ်းမိူင်း ၼႂ်းၸႄႈဝဵင်းၵေးသီး ၸိုင်ႈတႆးပွတ်းၸၢၼ်း ဢဝ်ၶူဝ်းၶွင်ၵိၼ်ယႅမ်ႉ ၵူႈလွင်ႈလွင်ႈ ၵႂႃႇၸွႆႈထႅမ် ပေႃႈမႄႈၵူၼ်းမိူင်း ၸိူဝ်းပၢႆႈၽေးပၢင်တိုၵ်း ဢၼ်ပႆႇၸၢင်ႈပွၵ်ႈၶိုၼ်း ႁိူၼ်းယေးၽႂ်မၼ်း ယွၼ်ႉၵူဝ်ဢမ်ႇလွတ်ႈၽေး ၵူဝ်လႆႈပဵၼ်ပၢင်တိုၵ်းၵၼ် ၼႂ်းပိုၼ်ႉတီႈထႅင်ႈ မိူၼ်ၵၼ်။
တႆးလွတ်ႈလႅဝ်း
မိူဝ်ႈဝၼ်းထီႉ 11 August 2021 (လိူၼ်ၵဝ်ႇမႂ်ႇ 4 ၶမ်ႈ ပီႊတႆး 2115 ၼီႈ)ၼႆႉ ၽူႈၵုမ်းၸီႉသင်ႇ (Director general) ၸုမ်းပၢႆးယူႇလီလုမ်ႈၾႃႉ (WHO) Tedros Adhanom Ghebreyesus လႆႈလၢတ်ႈၼႂ်းပၢင်သပ်းၸႅင်ႈၶၢဝ်ႇ ဢၼ်ၸတ်းႁဵတ်းတီႈ ငဝ်ႈငုၼ်းလုမ်းလူင် ဢၼ်မီးတီႈ ဝဵင်းလူင်ၵျီႇၼီႇပႃႇ မိူင်းသဝိတ်ႇသိူဝ်ႇလႅၼ်ႇ ၼၼ်ႉဝႃႈ  ယူႇတီႈ ၸုမ်းပၢႆးယူႇလီလုမ်ႈၾႃႉသေ လႆႈႁၢင်ႈႁႅၼ်း တႃႇတေၸႂ်ႉ ယႃႈယႃ 3 မဵဝ်း ၸၢမ်းယူတ်းယႃ ၸိူဝ်ႉမႅင်းတၢင်းပဵၼ် COVID-19 ယူႇဝႃႈၼႆ။
ယႃႈယႃ 3 မဵဝ်း ဢၼ်တေၸႂ်ႉၼႂ်းတွၼ်ႈၶူၼ်ႉႁႃလၢႆးတၢင်း တႃႇယူတ်းယႃၸိူဝ်ႉမႅင်းတၢင်းပဵၼ် COVID-19 ၼၼ်ႉ တေပဵၼ် artesunate ယႃႈယႃဢၼ်ၸႂ်ႉယူတ်းယႃ ၵူၼ်းပဵၼ်တၢင်းပဵၼ်ၼၢဝ်ၼူၵ်ႉၼၼ်ႉမဵဝ်းၼိုင်ႈ၊ မဵဝ်းထီႉသွင် တေပဵၼ် imatinib ပဵၼ်ယႃႈယႃဢၼ်ၸႂ်ႉ ယူတ်းယႃၵူၼ်းပဵၼ် တၢင်းပဵၼ်ၵိၼ်ႇသႃႇ လႄႈ မဵဝ်းထီႉသၢမ် ပဵၼ် infliximab ဢၼ်ၸႂ်ႉယူတ်းယႃ ၵူၼ်းပဵၼ်ဢၼ်ႁႅင်းၶၢမ်ႇတူဝ်ဢမ်ႇမၢၼ်ႇၼၼ်ႉဝႃႈၼႆ။
Tedros Adhanom လႆႈလၢတ်ႈပႃးဝႃႈ တႃႇတေလိူၵ်ႈဢဝ် ယႃႈယႃသၢမ်မဵဝ်းၼႆႉ မႃးၸၢမ်းၸႂ်ႉ ယူတ်းယႃ တၢင်းပဵၼ် COVID-19 ၼႆႉၵေႃႈ ယူႇတီႈၸုမ်းၽူႈလူင်ႉလႅၼ်ႇၶဝ် လႆႈၶူၼ်ႉၶႂႃႉႁႃၸၢမ်းတူၺ်းယဝ်ႉသေ ႁၼ်လၢႆးတၢင်းဢၼ်တေၸၢင်ႈယူတ်းယႃလႆႈလႄႈ ၸင်ႇလႆႈလိူၵ်ႈဢဝ်ယႃႈယႃ 3 မဵဝ်း ၼႆႉယူႇဝႃႈၼႆ။
ၶူင်းၵၢၼ်ဢၼ်တေၸၢမ်းၸႂ်ႉ ယႃႈယႃသၢမ်မဵဝ်းၼႆႉသေ ယူတ်းယႃၼႆႉ ပၼ်ၸိုဝ်ႈဝႆႉဝႃႈ Solidarity PlUS ၼႆသေ တေၸၢမ်းယူတ်းယႃၵႂႃႇတူၺ်း တီႈၼႂ်းႁူင်းယႃ မွၵ်ႈ 600 ပၢႆ ဢၼ်မီးၼႂ်း 52 မိူင်းသေ တေမီးၽူႈၶူၼ်ႉၶႂႃႉယူႇ ၼပ်ႉႁူဝ်ႁဵင်ၶဝ်ႈပႃးဝႆႉဝႃႈၼႆ။
Credit : Photo owner
Tedros Adhanom ၵေႃႈ ယင်းလၢတ်ႈၶေႃႈၵႂၢမ်းငိၼ်းၸူမ်းထိုင်ပႃး လူင်ပွင်ၸိုင်ႈ၊ ၸဝ်ႈၶွင်ႁူင်းယႃ၊ ၽူႈၶူၼ်ႉၶႂႃႉ လႄႈ ၵူၼ်းၸပ်းတၢင်းပဵၼ် COVID-19 ဢၼ်တေၶၢမ်ႇၶဝ်ႈၸၢမ်းၸွမ်း ၼႂ်းၶၵ်ႉတွၼ်ႈဢၼ်ၼႆႉသေဢမ်ႇၵႃး ၶွပ်ႈၸႂ်ထိုင်ပႃး ၶွမ်ႇပၼီႇ ယႃႈယႃလူင် 3 ဢၼ် ဢၼ်ပဵၼ် Ipca Laboratories, Novartis လႄႈ Johnson &amp; Johnson ဢၼ်လႆႈ ၸွႆႈထႅမ်ယႃႈယႃ တႃႇၼႂ်းၶၵ်ႉတွၼ်ႈ ၸၢမ်းယႃႈယႃ ပွၵ်ႈၼႆႉယူႇဝႃႈၼႆ။
မိူဝ်ႈပီႊ 2020 ဢၼ်ပူၼ်ႉမႃးၼႆႉၵေႃႈ ႁူင်းယႃ 500 ပၢႆ ဢၼ်မီးၼႂ်း 30 မိူင်း လႆႈၸႂ်ႉလွၵ်းလၢႆး 4 မဵဝ်းသေ ယူတ်းယႃပၼ် ၵူၼ်းပဵၼ်တၢင်းပဵၼ် COVID-19 တႃႇ 13,000 ၵေႃႉယူႇသေ ၽွၼ်းလီၸႃႉၵၢၼ်ယူတ်းယႃၼၼ်ႉ တွၼ်ႈဢွၼ်တၢင်းသုတ်းမၼ်းၼၼ်ႉၵေႃႈ ဢမ်ႇလႆႈႁၼ်မီးၽွၼ်းလီသင်တုမ်ႉတွပ်ႇဢွၵ်ႇမႃးလႄႈ ၽွၼ်းလႆႈၵၢၼ်ယူတ်းယႃ တွၼ်ႈၵမ်းလိုၼ်းတႄႉ တေဢွၵ်ႇၼႂ်းလိူၼ်ၼႃႈၼႆႉသေ တေလႆႈႁူႉဝႃႈ လွၵ်းလၢႆး 4 မဵဝ်းၼႆႉ ၸွင်ႇတေယူတ်းယႃလႆႈယူႇႁိုဝ် ဢမ်ႇယူတ်းယႃလႆႈ ဝႃႈၼႆ။
ၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ၼႆႉ မီးယူႇပၢၵ်ႇလၢၼ်ႉပၢႆယဝ်ႉသေ ပူၼ်ႉမႃး ၶၢဝ်းတၢင်းႁူၵ်းလိူၼ်ၼႆႉၵူၺ်း ၵိုင်ႉၵၢင်ႉႁၼ်တိူဝ်းၶိုၼ်ႈ ပဵၼ်မႃးသွင်ပၢၵ်ႇလၢၼ်ႉပၢႆ လႄႈ ယူႇတီႈ ၸုမ်းပၢႆးယူႇလီလုမ်ႈၾႃႉ ၸင်ႇလႆႈႁႃ လွၵ်းလၢႆးတႃႇတေယူတ်းယႃၸိူဝ်ႉမႅင်းတၢင်းပဵၼ် COVID-19 ထႅင်ႈဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ၼႆႉ ယူႇတီႈဢမေႇရိၵၢၼ်ႇသေ လႆႈတုၵ်းယွၼ်း ႁႂ်ႈပွႆႇပၼ်ၶိုၼ်းၽူႈသိုဝ်ႇၶၢဝ်ႇ ဢၼ်ပဵၼ်ၵူၼ်းမိူင်းဢမေႇရိၵၢၼ်ႇ  Danny Fenster ႁူမ်ႈပႃး ၽူႈသိုဝ်ႇၶၢဝ်ႇၵူၼ်းမိူင်းႁူမ်ႈတုမ် တင်းသဵင်ႈ ဢၼ်ထုၵ်ႇၶွင်ႇသီႇသိုၵ်းမၢၼ်ႈ တီႉၺွပ်းသႂ်ႇၶွၵ်ႈဝႆႉ ၼႂ်းမိူင်းႁူမ်ႈတုမ်ၼၼ်ႉထႅင်ႈ ဝႃႈၼႆ။
Ned Price ၽူႈၶၢၼ်ပၢၵ်ႇ ႁွင်ႈၵၢၼ်ၽၢႆႇၼွၵ်ႈမိူင်း မိူင်းဢမေႇရိၵၢၼ်ႇ လႆႈတွပ်ႇလၢတ်ႈ ၼႂ်းပၢင်းသပ်းၸႅင်ႈၶၢဝ်ႇ တီႈဝဵင်းလူင်ဝေႃႇသျိင်ႇတၼ်ႇ(Washington, D.C.) ဝႃႈ ယူႇတီႈ ဢမေႇရိၵၢၼ်ႇသေ မီးလွင်ႈမႆႈၸႂ်ၸွမ်းဝႆႉယူႇ လွင်ႈဢၼ် ၶွင်ႇသီႇသိုၵ်းမၢၼ်ႈ တိုၵ်ႉသိုပ်ႇတီႉၺွပ်းဝႆႉ Danny Fenster ဢၼ်ႁဵတ်းၽူႈသိုဝ်ႇၶၢဝ်ႇ ယူႇဝႆႉၼႂ်းမိူင်းႁူမ်ႈတုမ်လႄႈ ဢမေႇရိၵၢၼ်ႇၵေႃႈ ယင်းတိုၵ်ႉပႂ်ႉတူၺ်းဝႆႉၸွမ်း ငဝ်းလၢႆးၶိုတ်းၶိုတ်းၸမ်ၸမ်သေ သိုပ်ႇတုၵ်းယွၼ်းႁႂ်ႈ ၶွင်ႇသီႇသိုၵ်းမၢၼ်ႈ ပွႆႇပၼ်ၶိုၼ်းၵမ်းလဵဝ် သေဢမ်ႇၵႃး  ႁႂ်ႈပွႆႇပၼ်ၽူႈသိုဝ်ႇၶၢဝ်ႇၼႆႉ လႆႈပွၵ်ႈမိူဝ်းၶိုၼ်းႁိူၼ်းယေးမၼ်း ၼင်ႇလွတ်ႈၽေးယူႇသေ Danny Fenster ၼႆႉ ပဵၼ်ၽူႈသိုဝ်ႇၶၢဝ်ႇၵူၺ်း  ဢမ်ႇၸႂ်ႉၵူၼ်းႁၢႆႉ မီးတၢင်းၽိတ်းရႃႇၸဝတ်ႈ ဝႃႈၼႆ။
တင်ႈတႄႇသိုၵ်းမၢၼ်ႈ ယိုတ်းဢၢမ်းၼၢတ်ႈလူင်ပွင်ၸိုင်ႈပႃႇတီႇၼူၵ်ႉယုင်း (NLD) မိူဝ်ႈဝၼ်းထီႉ 1 February 2021 ၼၼ်ႉမႃး ၽူႈသိုဝ်ႇၶၢဝ်ႇ ဢၼ်ထုၵ်ႇတီႉၺွပ်းၵေႃႈမီး၊ ၵေႃသိုဝ်ႇၶၢဝ်ႇ ဢၼ်ထုၵ်ႇယိုတ်းပႅတ်ႈ ဝႂ်ၶႂၢင်ႉသုၼ်ႇႁဵတ်းလၢႆႈ (License) ၵေႃႈမီး၊ ၽူႈသိုဝ်ႇၶၢဝ်ႇ ဢၼ်ၵူဝ်ထုၵ်ႇတီႉၺွပ်းသေ ပၢႆႈၵႂႃႇႁႃဢွင်ႈတီႈ လွတ်ႈၽေးဝႆႉၵေႃႈမီးယူႇသေ ၼႂ်းၵႃႈၽူႈသိုဝ်ႇၶၢဝ်ႇ ၸိူဝ်းဢၼ်ထုၵ်ႇတီႉၺွပ်းဝႆႉၼၼ်ႉ ဢၼ်ထုၵ်ႇၺႃး တၢမ်ႇၶွၵ်ႈသေ တေလႆႈတူၵ်းၶွၵ်ႈလၢႆလၢႆပီႊၵေႃႈမီး ၼွၵ်ႈလိူဝ်ၼၼ်ႉ ၶွင်ႇသီႇသိုၵ်းမၢၼ်ႈၵေႃႈ ယင်းမီးလွင်ႈပွႆႇပၼ်ၶိုၼ်း ၽူႈသိုဝ်ႇၶၢဝ်ႇၵမ်ႈၽွင်ႈယူႇသေတႃႉ ၼႂ်းဢၼ်လႆႈထုၵ်ႇပွႆႇမႃးၼၼ်ႉ ဢမ်ႇပႆႇႁၼ်ပွႆႇပၼ်ပႃး ၽူႈၵုမ်းထတ်းလိၵ်ႈ ၵေႃသိုဝ်ႇၶၢဝ်ႇ Frontier Myanmar ၵူၼ်းမိူင်းဢမေႇရိၵၢၼ်ႇ Danny Fenster ဢႃႇယု 37 ပီႊ လႄႈ ယင်းတိုၵ်ႉသိုပ်ႇတီႉၺွပ်းဝႆႉၸွမ်း ၽူႈသိုဝ်ႇၶၢဝ်ႇ ၼႂ်းမိူင်းႁူမ်ႈတုမ် ထႅင်ႈတင်းၼမ်တင်းလၢႆ ယူႇဝႃႈၼႆ။
Credit : Photo owner
ယွၼ်ႉၼၼ် ယူႇတီႈ ဢမေႇရိၵၢၼ်ႇ လႄႈ ၸုမ်းၸၢတ်ႈၸိုင်ႈလုမ်ႈၾႃႉၵေႃႈ ယင်းတိုၵ်ႉသိုပ်ႇတုၵ်းယွၼ်း ႁႂ်ႈၶွင်ႇသီႇသိုၵ်းမၢၼ်ႈ ပွႆႇပၼ်ၶိုၼ်း ၽူႈသိုဝ်ႇၶၢဝ်ႇ ၸိူဝ်းဢၼ်လႆႈတီႉၺွပ်းဝႆႉၼၼ်ႉယူႇတႃႇသေႇဝႃႈၼႆ။
ၼႂ်းဝၼ်းလဵဝ်ၵၼ်ၼႆႉၵူၺ်း Linda Thomas-Greenfield ၽွင်းတၢင်ဢမေႇရိၵၢၼ်ႇ ၼႂ်းၸၢတ်ႈၸိုင်ႈလုမ်ႈၾႃႉ ဢၼ်ဢွၵ်ႇၶၢဝ်းတၢင်းမႃး ၼႂ်းဢေးသျႃးၼႆႉသေ ႁွတ်ႇၽႅဝ်ယူႇဝႆႉတီႈ ဝဵင်းလူင်မိူင်းၵွၵ်ႇ ၸိုင်ထႆး ၵေႃႈ လႆႈလၢတ်ႈၵႂႃႇပႃးဝႃႈ မီးလွင်ႈမႆႈၸႂ်ၸွမ်း လွင်ႈယၢပ်ႇၽိုတ်ႇတၢင်းၵၢၼ်မိူင်း မိူင်းႁူမ်ႈတုမ်ယူႇတေႉတေႉသေ တႃႇမိူင်းႁူမ်ႈတုမ် တေႁွတ်ႈၽႅဝ်ၶိုၼ်း ၼိူဝ်သဵၼ်ႈတၢင်းတီႇမူဝ်ႇၶရေႇသီႇ လႄႈ တႃႇၵူၼ်းဢၼ်ထုၵ်ႇတီႉၺွပ်းဝႆႉၸိူဝ်းၼၼ်ႉ ပေႃးတေထုၵ်ႇပွႆႇတူဝ်မႃးၶိုၼ်းၼၼ်ႉၵေႃႈ တေႁူမ်ႈမိုဝ်းၸွမ်း ၸုမ်းဢူၺ်းလီၸိူဝ်းၼႆႉသေ ႁဵတ်းသၢင်ႈၵႂႃႇယူႇဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ယၢမ်းၵၢင်ဝၼ်း 11:15 မူင်းၼၼ်ႉ ၸုမ်းသိုၵ်း TNLA လုၵ်ႉတၢင်းဝၢၼ်ႈပၢင်တွင်းသေ ဢဝ်မၢၵ်ႇလူင် 107 MM ယိုဝ်းၶဝ်ႈၼႂ်းဝၢၼ်ႈၵဵင်ၵၢႆႇ ၸႄႈဝဵင်းမိူင်းငေႃႉလႄႈ မၢၵ်ႇလူင်ၵႂႃႇတူၵ်းသႂ်ႇ ၼႂ်းဝၢၼ်ႈၵဵင်ၵၢႆႇ ပွၵ်ႉတႂ်ႈ 1 လုၵ်ႈသေ ႁဵတ်းႁႂ်ႈၸၢၵ်ႇမၢၵ်ႇတိူဝ်ႉၸပ်းၺႃး ၵူၼ်းမိူင်း မၢတ်ႇၸဵပ်းတီႈၶႅၼ် ၼိုင်ႈၵေႃႉ ၼႆယဝ်ႉ။
မိူဝ်ႈဝၼ်းထီႉ 9 August 2021 ယၢမ်းဝၢႆးဝၼ်း 13:25 မူင်း တေႃႇထိုင် 13:50 မူင်းၼၼ်ႉၵေႃႈ ၸုမ်းသိုၵ်း TNLA လုၵ်ႉတီႈလွႆ ၽၢႆႇၸၢၼ်းဝၢၼ်ႈႁိူၼ်းဝူဝ်း ၼႂ်းၸႄႈဝဵင်းမိူင်းငေႃႉသေ ယိုဝ်းမၢၵ်ႇလူင် 60 MM ၶဝ်ႈၼႂ်းဝၢၼ်ႈၵဵင်ၵၢႆႇလႄႈ မၢၵ်ႇလူင်ၵႂႃႇတူၵ်းသႂ်ႇၼႂ်းဝၢင်းၵျွင်း ဝၢၼ်ႈၵဵင်ၵၢႆႇ 1 လုၵ်ႈ ႁဵတ်းႁႂ်ႈၽၵ်းတူမၢၼ်ႇၵျွင်း လူႉၵွႆ 3 ဝွင်ႇ၊ ၼွၵ်ႈလိူဝ်သေၼၼ်ႉ မၢၵ်ႇလူင်တူၵ်းသႂ်ႇၼႂ်းႁူၺ်ႈ ၽၢႆႇတူၵ်းဝၢၼ်ႈၵဵင်ၵၢႆႇ 2 လုၵ်ႈ ၵၢမ်ႇလီလႄႈ ဢမ်ႇမီးၵူၼ်းမိူင်း  လႆႈတိူဝ်ႉမၢတ်ႇၸဵပ်းသင် ၼႆယဝ်ႉ။
ထိုင်မႃး မိူဝ်ႈဝႃး ဝၼ်းထီႉ 11 August 2021 သိုၵ်း TNLA ယိုဝ်းမၢၵ်ႇလူင်ၶဝ်ႈၼႂ်းဝၢၼ်ႈ ပၢင်ႇၽျၢၵ်ႈ ဢိူင်ႇပၢင်ၵွၼ် ၸႄႈဝဵင်းၵျွၵ်းမႄးလႄႈ မၢၵ်ႇလူင်ၵႂႃႇတူၵ်းသႂ်ႇၺႃး ၵျွင်းမုၼ်ၸဝ်ႈ ဢိၵ်ႇတင်း ႁိူၼ်းၵူၼ်းမိူင်း လူႉလႅဝ် မိူၼ်ၵၼ်။
 မိူဝ်ႈဝၼ်းထီႉ 29 July 2021 ပူၼ်ႉမႃးၼၼ်ႉသမ်ႉ ၸုမ်းသိုၵ်း TNLA ၶဝ်ႈၵႂႃႇၼႂ်းဝၢၼ်ႈႁိူၼ်းဝူဝ်းသေ တီႉမတ်ႉ ပေႃႉထုပ်ႉ ၸႅတ်ႈထၢမ် ၵူၼ်းဝၢၼ်ႈ 2 ၵေႃႉ ၵၢဝ်ႇၼႄးဝႃႈ ၵဵဝ်ႇၶွင်ႈတင်း တပ်ႉသိုၵ်းၸိုင်ႈတႆး RCSS/SSA ၼႆယဝ်ႉ။
လွင်ႈၸုမ်းသိုၵ်း TNLA တီႉမတ်ႉ ပေႃႉထုပ်ႉ ၵူၼ်းဝၢၼ်ႈႁိူၼ်းဝူဝ်းၼႆႉ ဝၢႆးသေ သိုဝ်ၶၢဝ်ႇလၢႆလၢႆဢၼ် ဢဝ်ပိုၼ်ၽႄႈယဝ်ႉ ၸုမ်းသိုၵ်း TNLA ၼုင်ႈၶူဝ်းၵူၼ်းႁိူၼ်းသေ ၸွမ်းသွၵ်ႈႁႃ ၵူၼ်းဢၼ်ပၼ်ၶၢဝ်ႇလွင်ႈၼႆႉ ၵူႈဢွင်ႈတီႈၼႂ်းၸႄႈဝဵင်းမိူင်းငေႃႉ လႄႈ ဢွင်ႈတီႈၵူၼ်းပၢႆႈၽေး ၸဵမ်ၸိူဝ်းၼႆႉ ဝႃႈၼႆ။
ၵဵဝ်ႇလူၺ်ႈလွင်ႈ ၸုမ်းသိုၵ်း TNLA ပႄႉၵိၼ်လူလၢႆ ၵူၼ်းမိူင်းၼႆႉ ယူႇတီႈၸုမ်းတူင်ႇဝူင်းၵူၼ်းတႆး ၼႂ်းမိူင်း/ၼွၵ်ႈမိူင်း ၵေႃႈ ႁူမ်ႈၵၼ်ဢွၵ်ႇလိၵ်ႈပိုၼ်ၽၢဝ်ႇသၢၼ်ၶတ်းႁၢဝ်ႈႁၢဝ်ႈႁႅင်းႁႅင်းယူႇ မိူၼ်ၵၼ်။
တႆးလွတ်ႈလႅဝ်း
Photo &#8211; CJ
မိူဝ်ႈၼႆႉ ဝၼ်းထီႉ 12 August 2021 (လိူၼ်ၵဝ်ႈမႂ်ႇ 5 ၶမ်ႈ ပီႊတႆး 2115 ၼီႈ) ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး RCSS/SSA  ၸတ်းႁဵတ်း ပၢင်ႁူမ်ၸူမ်းဝၼ်းၵိူတ်ႇ ယုၵ်ႉယွင်ႈဢဝ်ၵုင်ႇမုၼ် ၸဝ်ႈၼၢင်းႁေႃၶမ်းထႆး ပႃးထီႉ (9) ဢၼ်ဢႃႇယုၸဝ်ႈ ၶွပ်ႈထူၼ်ႈ 89 ဝႃႇသႃ  ဢွင်ႈတီႈ ပၢင်ႁူမ်ႈၸဝ်ႈၵွၼ်းၸိူင်း ငဝ်ႈၸိုင်ႈလွႆတႆးလႅင်း ၼႆႉယူႇယဝ်ႉ။
ဢိင်ၼိူဝ် ငဝ်းလၢႆးၸိူဝ်ႉမႅင်းတၢင်းပဵၼ် COVID-19 တိတ်းၸပ်းၽႄႈလၢမ်း ၸွတ်ႇတူဝ်ႈလုမ်ႈၾႃႉ ၼႆႉသေ ပၢင်ႁူမ်ၸူမ်းဝၼ်းၵိူတ်ႇ ၸဝ်ႈၼၢင်းႁေႃၶမ်း ၸိုင်ႈထႆး ပႃးထီႉ (9) ၼႂ်းပီႊၼႆႉ ဢမ်ႇလႆႈၸတ်းႁဵတ်းၵိုၼ်းၶွၼ်ႈ မိူၼ်မိူဝ်ႈၵွၼ်ႇပူၼ်ႉမႃးသေတႃႉ ယူႇတီႈ သင်ႇၶၸဝ်ႈ၊ ၽူႈယႂ်ႇၵူၼ်းလူင်၊ ၶူးသွၼ်၊ ပေႃႈမႄႈၵူၼ်းမိူင်း၊ ၵေႃႉသိုၵ်းၵေႃႉႁၢၼ်လႄႈ ၽူႈႁၢပ်ႇထၢမ်းၵၢၼ် ၵူႈႁွင်ႈၵၢၼ်ၵေႃႈ လႆႈၶဝ်ႈႁူမ်ႈ သူင်ႇၽွၼ်းယွၼ်းသူး ႁႂ်ႈၸဝ်ႈၼၢင်းႁေႃၶမ်း ပႃးထီႉ (9) ဢႃႇယုယိုၼ်းယၢဝ်း ပဵၼ်ႁူမ်ႈၽူၺ်းၵတ်းယဵၼ် ပၼ်ၵူၼ်းတင်းလၢႆ ၵႂႃႇထႅင်ႈၶၢဝ်းယၢဝ်းႁိုင် ၼႆယဝ်ႉ။
ထိုင်မႃးၶၢဝ်းယၢမ်း ၵၢင်ၼႂ်လႃႈ 10:00 မူင်း ၽူႈၶဝ်ႈႁူမ်ႈတင်းသဵင်ႈ ဢွၼ်ၵၼ်လုၵ်ႉၸုၵ်း တူဝ်လႅပ်ႈသေ ၵႅမ်ႁူဝ်ပဝ်ႈ (1) ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး ၸွမ်သိုၵ်း ၸၢႆးယီႈ  လႆႈဢွၼ်ႁဵတ်းသၢင်ႈလူႇတၢၼ်း ဢုပ်းငိုၼ်းဢုပ်းၶမ်း၊ ပိုတ်ႇလူႇဢုပ်းမွၵ်ႇ လႄႈ ၸပ်းတဵၼ်းသေယဝ်ႉ ဢၢၼ်ႇၶေႃႈတိူင်ႇၵၢဝ်ႇ သူင်ႇၽွၼ်းယွၼ်းသူးထိုင် ၸဝ်ႈၼၢင်းႁေႃၶမ်းၸိုင်ႈထႆး ပႃးထီႉ (9) ၵႂႃႇယူႇယဝ်ႉ။
ဝၢႆးၼၼ်ႉ သိုပ်ႇပိုတ်ႇၽဵင်းၵႂၢမ်း သတူႇတီႇၽရႃႉမႄႈထႆးသေ ၽူႈမီးပုၼ်ႈၽွၼ်း ဢွၼ်ၼပ်ႉယမ် တေႃႇၼႃႈႁုၼ်ႇႁၢင်ႈ ၸဝ်ႈၼၢင်းႁေႃၶမ်း ၸိုင်ႈထႆး ပႃးထီႉ (9) လႄႈ ၶိုၼ်းသိုပ်ႇ လူႇတၢၼ်းယၢတ်ႇၼမ်ႉသေ ပၢင်ၵႅဝ်ႈပဵၼ်ဢၼ်ယဝ်ႉတူဝ်ႈလီငၢမ်း ယူႇယဝ်ႉ။
ဝၢႆးပၢင်ၵႅဝ်ႈယဝ်ႉတူဝ်ႈ ၼင်ႇႁိုဝ် တေပဵၼ်မၢႆတွင်းဝၼ်းမႄႈၼႆသေ ၸဵမ်ၽူႈယႂ်ႇၵူၼ်းလူင်၊ ပေႃႈမႄႈၵူၼ်းမိူင်း ၽူႈၸိူဝ်းမႃးၶဝ်ႈႁူမ်ႈ ၼႂ်းပၢင်ၵႅဝ်ႈတင်းသဵင်ႈ ထႆႇၶႅပ်းႁၢင်ႈၵိုၵ်းၵၼ်ယဝ်ႉ ၶိုၼ်းမီးလွင်ႈတူင်ႉၼိုင် ႁူမ်ႈၵၼ်ၽုၵ်ႇတူၼ်ႈမႆႉ တင်းၼမ် 300 တူၼ်ႈ ႁႂ်ႈပဵၼ်တီႈမၢႆတွင်း ၵိုၼ်းပိုၼ်းၼႂ်းဝၼ်းမႄႈၸိုင်ႈထႆး ၼႆယူႇယဝ်ႉ။
တႆးလွတ်ႈလႅဝ်း
ၶွမ်ႇပၼီႇ Kirin ၵျႃႇပၢၼ်ႇ ဢၼ်ယၢမ်ႈႁဵတ်းၵၢၼ်ၸွမ်း ၶွမ်ႇပၼီႇၵဵဝ်ႇၸွမ်း တပ်ႉသိုၵ်းမၢၼ်ႈၼၼ်ႉ ဝၢႆးသိုၵ်းယိုတ်းဢၢမ်းၼၢတ်ႈ လႆႈႁူပ်ႉလွင်ႈလူႉသုမ်း သေတႃႉ တေသိုပ်ႇႁဵတ်းၵၢၼ်ၵႂႃႇၼႂ်းမိူင်းႁူမ်ႈတုမ်ထႅင်ႈယူႇၼႆ ၽူႈမီးပုၼ်ႈၽွၼ်း ၸၼ်ႉသုင် ၶွမ်ႇပၼီႇ လၢတ်ႈတီႈသိုဝ်ႇၶၢဝ်ႇၼင်ႇၼႆ။
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ)  ၼၼ်ႉ တူဝ်ႇရူႇ ယူဝ်ႇသျီႇမူႇရႃႇ Toru Yoshimura ၽူႈမီးပုၼ်ႈၽွၼ်းၸၼ်ႉသုင် ၶွမ်ႇပၼီႇ Kirin လၢတ်ႈတီႈၼႂ်းပၢင်သပ်းၸႅင်ႈၶၢဝ်ႇဝႃႈ တႃႇတေႁဵတ်းၵၢၼ်ပၢႆးမၢၵ်ႈမီး ၼႂ်းမိူင်းႁူမ်ႈတုမ်ထႅင်ႈ ၼၼ်ႉ တိုၵ်ႉဢုပ်ႇဢူဝ်းဝႆႉယူႇ ဝႃႈၼႆ။
Toru Yoshimura လၢတ်ႈဝႃႈ − မိူဝ်ႈလဵဝ်တႄႉ ပႆႇမီးယိူင်းဢၢၼ်း တႃႇတေပၢႆႈ ယၢၼ်မိူင်းႁူမ်ႈတုမ်၊ တိုၵ်ႉဢုပ်ႇဢူဝ်းၵၼ် တႃႇတေၵိုတ်းယင်ႉလွင်ႈႁူမ်ႈမိုဝ်း ၵၼ်တင်းၶွမ်ႇပၼီႇ MEHL ဝႆႉယူႇ၊ ၵူၺ်းၵႃႈ ယွၼ်ႉငဝ်းလၢႆးၸိူဝ်ႉမႅင်း COVID-19 ၽႄႈလၢမ်းလႄႈ တိုၵ်ႉမီးလွင်ႈယၢပ်ႇၽိုတ်ႇ တႃႇတေလူင်းမိုဝ်းႁဵတ်းသၢင်ႈ ဝႃႈၼႆ။
ၼႂ်းလိူၼ် May 2021 ပူၼ်ႉမႃးၼႆႉ Kirin ပိုၼ်ၽၢဝ်ႇဝႃႈ ဝၢႆးသိုၵ်းမၢၼ်ႈယိုတ်းဢၢမ်းၼၢတ်ႈ ၸိုင်ႈမိူင်းမႃးၼႆႉ ၵၢၼ်ၶၢႆပီႇယႃႇ Myanmar လူတ်းယွမ်းလူင်းႁႅင်းသေ လႆႈႁူပ်ႉလွင်ႈလူႉသုမ်း တႃႇသၢင်ႉငိုၼ်း  21.4 ပီႇလီႇယၼ်ႇယႅၼ်း (193 လၢၼ်ႉ တေႃႇလႃႇဢမေႇရိၵၢၼ်ႇ) ၼႆယဝ်ႉ။
တင်ႈတႄႇသိုၵ်းမၢၼ်ႈယိုတ်းဢၢမ်းၼၢတ်ႈၸိုင်ႈမိူင်းမႃးၼႆႉ ၼႂ်းမိူင်းႁူမ်ႈတုမ် လႆႈႁူပ်ႉထူပ်း လွင်ႈသုၵ်ႉယုင်ႈတင်းၼမ်သေ ငဝ်းလၢႆးၵၢၼ်ပၢႆးမၢၵ်ႈမီးတူၵ်းတႅမ်ႇ လူင်းလႄႈ ၶွမ်ႇပၼီႇၼွၵ်ႈမိူင်း မိူၼ်ၼင်ႇ Kirin ၵေႃႈ ၽွင်းၸိူင်ႉၼႆၼႆႉ တႃႇတေသိုပ်ႇလူင်းတိုၼ်းလၢင်း ၼႂ်းမိူင်းႁူမ်ႈတုမ်ၵႂႃႇထႅင်ႈ ၼၼ်ႉၵေႃႈ ပဵၼ်ဢၼ်ၵႂင်ၸႂ်ဝႆႉယူႇမိူၼ်ၵၼ်ၼႆယဝ်ႉ။
ၶွမ်ႇပၼီႇ Kirin ၼႆႉ လူင်းတိုၼ်းလၢင်းပဵၼ်သျႄႇယႃႇၵၼ်တင်း ၶွမ်ႇပၼီႇ ဢၼ်ၵဵဝ်ႇၸွမ်း တပ်ႉသိုၵ်းမၢၼ်ႈဝႆႉ (2) ဢၼ်၊ (1) Myanmar Brevery ဢၼ်ႁဵတ်းဢွၵ်ႇ ပီႇယႃႇ Myanmar လႄႈ (2) Mandalay Brevery ဢၼ်ႁဵတ်းဢွၵ်ႇလဝ်ႈ Mandalay ၸႃႉၵႂႃႇၸိူဝ်းၼႆႉသေ ၶွမ်ႇပၼီႇ Kirin မီးသျႄႇယႃႇ ႁူဝ်ပၢၵ်ႇ ႁႃႈသိပ်းဢဵတ်း (51%) လိူဝ်ၼၼ်ႉတႃႇ ႁူဝ်ပၢၵ်ႇသီႇသိပ်းၵဝ်ႈ (49%) တႄႉ ပဵၼ်တိုၼ်းလၢင်း ၽၢႆႇၶွမ်ႇပၼီႇဢၼ်ၵဵဝ်ႇၸွမ်းသိုၵ်းမၢၼ်ႈလွၼ်ႉလွၼ်ႉ ၼႆယဝ်ႉ။
မိူဝ်ႈၼႂ်းဝၼ်းထီႉ 5 February 2021 ပူၼ်ႉမႃး ၽွင်းသိုၵ်းမၢၼ်ႈယိုတ်းဢၢမ်းၼၢတ်ႈသေ ၶွတ်ႇၽွတ်ႈ ၶွင်ႇသီႇသိုၵ်းမၢၼ်ႈယူႇၼၼ်ႉ ၶွမ်ႇပၼီႇ Kirin ၵေႃႈ ဢွၵ်ႇမႃးပိုၼ်ၽၢဝ်ႇဝႃႈ သၢၼ်ၶတ်း လွင်ႈသိုၵ်းမၢၼ်ႈ ယိုတ်းဢၢမ်းၼၢတ်ႈလႄႈ တေၵိုတ်းယင်ႉဝႆႉ လွင်ႈပၼ်ၼမ်ႉမျၢတ်ႈၼမ်ႉတွမ်း ၶွမ်ႇပၼီႇ ဢၼ်ၵဵဝ်ႇၸွမ်းသိုၵ်းမၢၼ်ႈၸိူဝ်းၼၼ်ႉ ဝႃႈၼႆ။
ပိုၼ်ၽၢဝ်ႇၸိူင်ႉၼႆဝႆႉသေတႃႉ တေႃႇထိုင်ယၢမ်းလဵဝ် ဢမ်ႇပႆႇႁၼ် ၶွမ်ႇပၼီႇ Kirin ႁဵတ်းသၢင်ႈတႃႇတေၵိုတ်းလိုဝ်ႈ လွင်ႈႁဵတ်းၵၢၼ်ၸွမ်း ၶွမ်ႇပၼီႇၵဵဝ်ႇၸွမ်းတပ်ႉသိုၵ်းမၢၼ်ႈ လႆႈၼင်ႇတဵမ်ထူၼ်ႈ ၼႆယဝ်ႉ။
ၽူႈမီးပုၼ်ႈၽွၼ်း ၶွမ်ႇပၼီႇ Kirin ၵေႃႉၼိုင်ႈ လၢတ်ႈတီႈသိုဝ်ႇၶၢဝ်ႇ BBC ဝႆႉဝႃႈ − Kirin တိုၵ်ႉႁၢင်ႈႁႅၼ်း တႃႇတုၵ်းယွၼ်း ႁႂ်ႈၶွမ်ႇပၼီႇ MEHL ၵဵဝ်ႇၸွမ်းတပ်ႉသိုၵ်းမၢၼ်ႈ ၶၢႆသျႄႇယႃႇ ဢၼ်လူင်းတိုၼ်းၸွမ်း Kirin သေ ႁဵတ်းဢွၵ်ႇလဝ်ႈပီႇယႃႇ ၸိူဝ်းၼၼ်ႉဝႆႉယူႇ၊ ၵူၺ်းၵႃႈ ပႆႇမီးလွင်ႈ ဢုပ်ႇဢူဝ်းၵၼ်ႁႂ်ႈပဵၼ်တၢင်းၵၢၼ် ၼႆယဝ်ႉ။
ယွၼ်ႉသိုၵ်းမၢၼ်ႈယိုတ်းဢၢမ်းၼၢတ်ႈၸိုင်ႈမိူင်းလႄႈ ၽူႈမီးၸၼ်ႉသုင် သိုၵ်းမၢၼ်ႈလၢႆလၢႆၵေႃႉ ပႃးၸဵမ်မိၼ်းဢွင်ႇလႅင်ႇ ႁူမ်ႈတင်း ၶွမ်ႇပၼီႇ ၵဵဝ်ႇၸွမ်းတပ်ႉသိုၵ်းမၢၼ်ႈၸိူဝ်းၼႆႉ ထုၵ်ႇမိူင်းဝၼ်းတူၵ်းၶဝ် ပိၵ်ႉဢိုတ်းပၢႆးမၢၵ်ႈမီး တင်းၼမ်ယူႇယဝ်ႉ။
တႆးလွတ်ႈလႅဝ်း
ဝၢႆးသေ မိၼ်းဢွင်ႇလႅင်ႇ ပိုၼ်ၽၢဝ်ႇယုၵ်ႉတူဝ်ၵဝ်ႇ ၶိုၼ်ႈပဵၼ်ၸွမ်ၽွင်းလူင်ယဝ်ႉ ပႆႇႁိုင်သင် လူင်ပွင်ၸိုင်ႈၶႄႇ ႁူၺ်းႁွင်ႉၸွႆႈထႅမ်ငိုၼ်း တီႈၸုမ်းသိုၵ်းမၢၼ်ႈယိုတ်းဢၢမ်းၼၢတ်ႈၸိုင်ႈမိူင်း 6 လၢၼ်ႉ တေႃႇလႃႇဢမေရိၵၢၼ်ႇ။
မိူဝ်ႈဝႃး ဝၼ်းထီႉ 12 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ IRRAWADDY ဢွၵ်ႇၼႄဝႆႉဝႃႈ ၶႄႇ ၼႄၾၢင်ႁၢင်ႈယွမ်းႁပ်ႉ ၸုမ်းသိုၵ်းမၢၼ်ႈယိုတ်းဢၢမ်ႈၼၢတ်ႈ ၶိုၼ်ႈပဵၼ်လူင်ပွင်ၸိုင်ႈ မိူင်းႁူမ်ႈတုမ် တႅၵ်ႇလႅင်းလီယဝ်ႉ၊ မိူဝ်ႈၼႂ်းပၢင်လူင်းလၢႆးမိုဝ်း ဢၼ်ၶႄႇ ၸွႆႈထႅမ်ငိုၼ်းတႃႇမိူင်းႁူမ်ႈတုမ် 6 လၢၼ်ႉတေႃႇလႃႇဢမေႇရိၵၢၼ်ႇ လူၺ်ႈၽၢၼ်ႇၶူင်းၵၢၼ် ၸုမ်းမႄႈၼမ်ႉၶွင် (Lancang Mekong Cooperation &#8211; LMC) တႃႇတေဢဝ်ငိုၼ်းမႃး ပူၵ်းပွင်ၼႂ်းမိူင်းႁူမ်ႈတုမ် 21  ၶူင်းၵၢၼ်ၼၼ်ႉ ဝႃႈၼႆ။
ပၢင်လူင်းလၢႆးမိုဝ်း ပွၵ်ႈၵမ်းၼႆႉ လႆႈၸတ်းႁဵတ်းၵႂႃႇ လူၺ်ႈလၢႆးတၢင်းဢွၼ်ႇလၢႆး ၽၢႆႇသိုၵ်းမၢၼ်ႈပဵၼ် ဢူးဝုၼ်ႇၼမွင်ႇလုၼ်ႇ ၽွင်းလူင်ၽၢႆႇၼွၵ်ႈမိူင်း ၸုမ်းသိုၵ်းမၢၼ်ႈ၊ ၽၢႆႇတၢင်းမိူင်းၶႄႇသမ်ႉပဵၼ် ၶျိုၼ်ႁၢႆး Chen Hai ၽွင်းတၢင်ၶႄႇ ဢၼ်ယူႇၼႂ်းမိူင်းႁူမ်ႈတုမ် ၶဝ်ႈႁူမ်ႈလူင်းလၢႆးမိုဝ်းၸွမ်း ၼႆယဝ်ႉ။
ဝၢႆးသေ မိၼ်းဢွင်ႇလႅင်ႇ ပိုၼ်ၽၢဝ်ႇသိုပ်ႇၵုမ်းထိင်းၽွင်းငမ်းဝၢၼ်ႈမိူင်း ဢိၵ်ႇတင်း ယုၵ်ႉတူဝ်ၵဝ်ႇ ၶိုၼ်ႈပဵၼ်ၸွမ်ၽွင်းလူင် မိူဝ်ႈၼႂ်းဝၼ်းထီႉ 1 August 2021 ပူၼ်ႉၵႂႃႇလႆႈၼိုင်ႈဝူင်ႈၵူၺ်း ထိုင်မႃးဝၼ်းထီႉ  8 August 2021 ၶႄႇ တႄႇႁိၵ်ႈႁွင်ႉၸုမ်းသိုၵ်းမၢၼ်ႈဝႃႈ “လူင်ပွင်ၸိုင်ႈ” ပဵၼ်ပွၵ်ႈဢွၼ်တၢင်းသုတ်း မိူဝ်ႈမိၼ်းဢွင်ႇလႅင်ႇ ႁပ်ႉယႃႈယႃႁႄႉၵင်ႈ ဢၼ်မိူင်းၶႄႇတွၼ်ႈပၼ် ၼၼ်ႉၼႆႉယဝ်ႉ။
သိုဝ်ႇၶၢဝ်ႇ XINHUA ဢွၵ်ႇၼႄဝႆႉဝႃႈ ၶႄႇ လႆႈၸွႆႈတိုၼ်းလၢင်းပၼ် မိူင်းႁူမ်ႈတုမ်ပွၵ်ႈၼႆႉ ပဵၼ်တႃႇႁႂ်ႈ ၵုမ်ႇထူၼ်ႈလၢႆလၢႆလွင်ႈ ၵဵဝ်ႇလူၺ်ႈၽၢႆႇႁူမ်ႇလူမ်ႈဢၼ်ၶိုတ်းၵၢပ်ႈပၢၼ်မႂ်ႇ (NTS) မိူၼ်ၼင်ႇ လွင်ႈပူၵ်းပွင် ငဝ်ႈႁၵ်ႈပိုၼ်ႉထၢၼ်ၵူၼ်း၊ လွင်ႈႁဵတ်းဢွၵ်ႇယႃႈယႃႁႄႈၵင်ႈတၢင်းပဵၼ် ၼႂ်းတူဝ်သတ်း၊ ၾိင်ႈငႄႈၾိင်ႈထုင်း၊ ၽၢႆႇၽုၵ်ႇသွမ်ႈ၊ လွင်ႈႁႄႉၵင်ႈၽေးသၽႃႇဝ၊ ၽၢႆႇပၢႆးသၢႆႈ လႄႈ ထႅၵ်ႇၼူဝ်ႇလူဝ်ႇၵျီႇ၊ လွင်ႈႁၵ်ႉသႃသိမ်းပႅင်း သၽႃႇဝသိင်ႇဝႅတ်ႉလွမ်ႉ၊ ၵၢၼ်ၵႃႉၶၢႆၸွမ်းလႅၼ်လိၼ်၊ လွင်ႈဢႅဝ်ႇလေႇ လႄႈ ၵၢၼ်ငိုၼ်းတွင်းၸိူဝ်းၼႆႉ ၼႆယဝ်ႉ။
ဢူးဝုၼ်ႇၼမွင်ႇလုၼ်ႇ တူဝ်တႅၼ်းသိုၵ်းမၢၼ်ႈ ပၼ်ၵႂၢမ်းမၼ်ႈ ၼႂ်းပၢင်လူင်းလၢႆးမိုဝ်း ပွၵ်ႈၵမ်းၼႆႉဝႃႈ တေလူင်းမိုဝ်းႁဵတ်းသၢင်ႈၵႂႃႇ ၸွမ်းၼင်ႇဢၼ်လႆႈႁပ်ႉပုၼ်ႈၽွၼ်းဝႆႉ ၼင်ႇတဵမ်ထူၼ်ႈ၊ ပုၼ်ႈတႃႇပူၵ်းပွင် လွင်ႈၶိုၼ်ႈယႂ်ႇမုၼ်းလႅင်း ၼႂ်းၸုမ်းမႄႈၼမ်ႉၶွင် (LMC) လႄႈ တေႁဵတ်းသၢင်ႈၵႂႃႇၵမ်းလဵဝ် ၼႆယဝ်ႉ။
ၶႄႇလႆႈတႄႇလူင်းတိုၼ်းလၢင်းယႂ်ႇလူင် ပုၼ်ႈတႃႇၶူင်းၵၢၼ် ၸုမ်းမႄႈၼမ်ႉၶွင် (LMC) ၸဵမ်မိူဝ်ႈၼႂ်းလိူၼ် March 2016 ပူၼ်ႉမႃး၊ ၼႂ်းၼၼ်ႉမီး မိူင်းဝႅတ်ႉၼၢမ်း၊ ထႆး၊ လၢဝ်း၊ ၵမ်ႇပေႃးတီးယႃး၊ မိူင်းႁူမ်ႈတုမ်လႄႈ မိူင်းၶႄႇ တင်းမူတ်း 6 မိူင်း ၶဝ်ႈႁူမ်ႈၶူင်းၵၢၼ် တႃႇပူၵ်းပွင်လွင်ႈၶိုၼ်ႈယႂ်ႇမုၼ်းလႅင်းဝႆႉ ၼႆယဝ်ႉ။
တႆးလွတ်ႈလႅဝ်း
တႃႇၵိူတ်ႇပဵၼ်ၵူၼ်း ယႂ်ႇမႃႈၵႃႈသုင် ပဵၼ်ၵူၼ်းလီ ၵူၼ်းၵတ်ႉၶႅၼ်ႇ ၵူၼ်းၸိုဝ်ႈယႂ်ႇလိုဝ်းလင် ပဵၼ်ၵူၼ်းမၢၵ်ႈမီး ပဵၼ်ၵူၼ်းဢၼ်ယၢင်ႈၸူးထိုင်လႆႈပဝ်ႉမၢႆ ၼင်ႇဝၼ်းမိူဝ်ႈၼႆႉ ဢမ်ႇၼၼ် ပဵၼ်ၵူၼ်းဢၼ် ပိၼ်ႈၽူၼ်ၵၼ်ဝႆႉ ၼင်ႇလၢတ်ႈမႃးၼၼ်ႉၵေႃႈယႃႇ ပဵၼ်ၵူၼ်းၸိူင်ႉႁိုဝ်ၵေႃႈယဝ်ႉ ပဵၼ်ၵူၼ်းၶိူဝ်းလႂ်ၵေႃႈယႃႇ တိုၼ်းယၢမ်ႈလႆႈၵိူတ်ႇဢွၵ်ႇတွင်ႉမႄႈမႃးၵူႈၵေႃႉ။
  ၵေႃႉဢၼ်ဝႃႈ ၸဝ်ႈၵဝ်ႇဢမ်ႇမီးမႄႈၼၼ်ႉ ဢမ်ႇပဵၼ်လႆႈ  လႄႈ မၢင်ၵေႃႉဢမ်ႇၸႂ်ႈၵေႃႉၵိူတ်ႇဢွၵ်ႇႁဝ်းမႃးသေတႃႉ ပဵၼ်ၵေႃႉဢၼ်လဵင်ႉလူလုမ်းလႃး သင်ႇပွၼ်ႈသွၼ်ပၼ်ႁဝ်းၼၼ်ႉ ၵေႃႈပဵၼ်မႄႈယဝ်ႉ ။
မႄႈ ပဵၼ်ၽႂ်?
မႄႈ ပဵၼ်ၽူႈယိင်းၵေႃႉဢၼ်ဢဝ်သၢႆၸႂ်လႅၵ်ႈသေ ၵိူတ်ႇဢွၵ်ႇလုၵ်ႈလၢင်းမႃး။
မႄႈ ပဵၼ်ၽူႈယိင်းၵေႃႉဢၼ် ၶၢမ်ႇတုၵ်ႉယၢပ်ႇ ႁႃလဵင်ႉ လုမ်းလႃးလုၵ်ႈမႃး။
မႄႈ ပဵၼ်ၽူႈယိင်းၵေႃႉဢၼ် ၶၢမ်ႇၸုၼ်ႉလႆႈ လွင်ႈသုၼ်ႇတူဝ်သေ ႁဵတ်းပၼ်တႃႇလုၵ်ႈလၢင်း ႁႂ်ႈၶိုၼ်ႈယႂ်ႇ မႂ်ႇသုင်ၶိုတ်းၵၢပ်ႈပၢၼ်ၼင်ႇပိူၼ်ႈ။
မႄႈ ပဵၼ်ၽူႈယိင်းၵေႃႉဢၼ် တူဝ်ၵဝ်ႇၶၢမ်ႇၸဵပ်းလႆႈ ၵူၺ်းၵႃႈ ႁၼ်လုၵ်ႈၸဵပ်းဢမ်ႇလႆႈ၊ တူဝ်ၵဝ်ႇဢိုပ်းလႆႈ ၵူၺ်းၵႃႈ ဢမ်ႇၶၢမ်ႇပၼ်လုၵ်ႈလၢင်းဢိုပ်း။
မႄႈ ပဵၼ်ၽူႈယိင်းၵေႃႉဢၼ် သင်ႇသွၼ်လုၵ်ႈလၢင်း ႁႂ်ႈပေႉတူဝ် ပဵၼ်ၵူၼ်းလီ ၵူၼ်းၵတ်ႉၶႅၼ်ႇ ၵူၼ်းႁတ်းႁၢၼ် လႄႈ ႁႂ်ႈပဵၼ်လႆႈၽူႈဢွၼ်ႁူဝ်ပိူၼ်ႈမိူဝ်းၼႃႈ ။
မႄႈ ပဵၼ်ၽူႈယိင်းၵေႃႉဢၼ်ႁၼ်ဝႃႈ ၼႂ်းသၢႆတႃၸဝ်ႈၵဝ်ႇ လုၵ်ႈလၢင်းပဵၼ်လုၵ်ႈဢွၼ်ႇ ပႆႇၵေႃႉယႂ်ႇ ယူႇတႃႇသေႇ။
မႄႈၼႆႉ ၸၢဝ်းၶိူဝ်းလႂ်သေဢမ်ႇဝႃႈ  ၵမ်ႈၼမ် တေၸႂ်ႉတူဝ်ဢၼ် ဢွၵ်ႇသဵင် “မ”  သေတႄႇငဝ်ႈႁွင်ႉ “မႄႈ”။
 မိူၼ်ၼင်ႇ တႆး ႁွင်ႉ “မႄႈ”၊ ထႆး ႁွင်ႉ မႄႉ (แม่)၊ ၵႂၢမ်း ဢင်းၵိတ်ႉ ႁွင်ႉ  Mother ဢမ်ႇၼၼ် ႁွင်ႉပွတ်းပွတ်း ဝႃႈ “ Mom”၊ ၵႂၢမ်း ၵျႃႇမၼီႇ ႁွင်ႉဝႃႈ မုတ်ႉထိူဝ်ႉ (Mutter) ဢမ်ႇၼၼ်  “Mama”၊ ၵႂၢမ်းပႃႇလိ ႁွင်ႉဝႃႈ “မႃႇတႃႇ”၊  ၵႂၢမ်းမၢၼ်ႈႁွင်ႉ “မေႇ”၊ ၵႂၢမ်းၶႄႇ  “မႃး”   ပႅၵ်ႉသမ်ႉဝႃႈ မီးတီႈပႅၵ်ႇပိူင်ႈၵၼ်သေတႃႉ  မီးထႅင်ႈတၢင်ႇၸၢဝ်းၶိူဝ်း လၢႆလၢႆၸၢဝ်းၶိူဝ်း ဢၼ်ႁွင်ႉမႄႈ ပဵၼ်သဵင်တူဝ် “မ” မိူၼ်ၼင်ႇတႆး။
ဢၼ်လႆႈယူႇၼုၵ်းထုၵ်းထူလုၵ်ႈလၢင်း လိူဝ်ပိူၼ်ႈသုတ်းၼႂ်းႁိူၼ်း ပဵၼ်ပေႃႈလႄႈမႄႈ ဢမ်ႇၼၼ် ပေႃႈထဝ်ႈ လႄႈ မႄႈထဝ်ႈ ၼင်ႇၵၼ်ၵေႃႈယႃႇ  ၵူၺ်းၵႃႈ ၵမ်ႈၼမ် လုၵ်ႈဢွၼ်ႇတႄႇၽိုၵ်းလၢတ်ႈၵႂၢမ်း တေႁွင်ႉႁႃမႄႈ  ဢမ်ႇၼၼ် မႄႈထဝ်ႈ ဢွၼ်တၢင်း ပေႃႈ လႄႈ ပေႃႈထဝ်ႈ ၼႆယူႇ။
 ၼႂ်းၼိုင်ႈမိုၼ်ႇၵေႃႉၼႆႉ လုၵ်ႈဢွၼ်ႇဢၼ်ႁွင်ႉပေႃႈ ဢမ်ႇၼၼ် ပေႃႈထဝ်ႈ ဢွၼ်တၢင်း မႄႈ ဢမ်ႇၼၼ် မႄႈထဝ်ႈ  မီးလႆႈၼိုင်ႈၵေႃႉၵူၺ်း ။
လိူဝ်သေၶေႃႈဢၼ်ဝႃႈ “မႄႈ” ၼႆယဝ်ႉ ယင်းမီးတီႈပွင်ႇၵဵဝ်ႇလူၺ်ႈ လွင်ႈမိုတ်ႈၵိုဝ်းၸမ်ၸႂ် လႄႈ သၢႆၵပ်းသိုပ်ႇၼႂ်းၵႄႈၵၢင် မႄႈ လႄႈ လုၵ်ႈထႅင်ႈ ။
 ဢိၵ်ႇတင်း ယွၼ်ႉၶေႃႈဝႃႈ “မႄႈ” ၼႆႉ မၼ်းယိုင်ႈယႂ်ႇ လမ်ႇလွင်ႈ မီးၵႃႈၶၼ် ဢမ်ႇမီးဢမ်ႇပဵၼ်လႄႈ ႁဝ်းတေဢဝ်ၵႂႃႇၸႂ်ႉထႅင်ႈတၢင်ႇတီႈ မိူၼ်ၼင်ႇ မႄႈဝၢၼ်ႈမႄႈမိူင်း၊ မႄႈၼမ်ႉ၊  မႄႈလိၵ်ႈ(တူဝ်မႄႈလိၵ်ႈ)၊ မႄႈသီ (သီပိူင်လၵ်း)၊ မႄႈပိူင်၊ မႄႈႁိူၼ်း၊ မႄႈလဵၵ်း ဢၼ်ပဵၼ် တူဝ်ဢၼ်ႁဵတ်းႁႂ်ႈပဵၼ်မႃး ပေႃႇမႃး တူဝ်ႇတႄႇၵိူတ်ႇဢွၵ်ႇ ၶူဝ်းၶွင်၊ သၽႃႇဝ ၸႃႉၵႂႃႇၵေႃႈ ယင်းၸႂ်ႉၶေႃႈဢၼ်ဝႃႈမႄႈ ပဵၼ်သဵင်ငဝ်ႈသေႁွင်ႉယူႇ။
တၢင်းႁၵ်ႉမႄႈ ၵႂၢင်ႈယႂ်ႇ လႄႈ ဢမ်ႇၵုမ်းၶွပ်ႇလႅၼ်လႆႈ
ၼင်လိၼ်ၵႃႈၶႂ်ႈၵႂၢင်ႈ မႄႈၼမ်ႉၵႃႈၶႂ်ႈယႂ်ႇၵႂၢင်ႈ ပႃႇထိူၼ်ႇ တွင်ႉၾႃႉ ၵႃႈၶႂ်ႈၵႂၢင်ႈၵႃႈႁိုဝ် ယင်းသုတ်းတိူၵ်ႈ ႁၼ်ၶွပ်ႇလႅၼ်မၼ်းယူႇတီႈၼိုင်ႈ မၼ်းဢမ်ႇပႆႇၵႂၢင်ႈယႂ်ႇၶိုတ်းပဵင်းတၢင်းႁၵ်ႉမႄႈႁဝ်းလႆႈ ယွၼ်ႉတၢင်းႁၵ်ႉ မႄႈၼႆႉ ၵႃႈၶႂ်ႈသွၵ်ႈႁႃ  မၼ်းတိုၼ်းဢမ်ႇမီးတီႈသုတ်းတိူၵ်ႈ ဢမ်ႇမီးၶွပ်ႇလႅၼ်  ဢမ်ႇမီးတီႈၵိုတ်းတီႈယင်ႉ သေဢိတ်း လုၵ်ႈလၢင်းလီၸႃႉၸိူင်ႉႁိုဝ် ဢမ်ႇၼၼ် လုၵ်ႈလၢင်းႁၢင်ႈလီႁၢင်ႈၸႃႉၵႃႈႁိုဝ်ၵေႃႈယႃႇ ၶဝ်တိုၼ်းဢမ်ႇၸင်း ဢမ်ႇပွႆႇၽႃႈပႅတ်ႈလႃးလႃး လူမ်ႉလုၵ်ႉ ဢိုပ်းယၢၵ်ႈတၢၼ်ႇလႂ် ၼင်ႇၵႃႈပွင်ပဵၼ်လႆႈ ၼင်ႇၵႃႈ ႁႅင်းမီး ၶဝ်တိုၼ်းတိုတ်ႉတၢႆးလုၵ်ႈလၢင်းသိုပ်ႇယၢင်ႈၵႂႃႇတၢင်းၼႃႈၸွမ်းၶဝ် လႄႈ သူင်ႇႁႂ်ႈယၢင်ႈၶိုၼ်ႈပူၼ်ႉၶဝ်ၵႂႃႇထႅင်ႈလူးၵွၼ်ႇ ။
ပေႃးဢမ်ႇမီးမႄႈ ဢမ်ႇမီးႁဝ်းၼႂ်းဝၼ်းမိူဝ်ႈၼႆႉလႆႈ၊ မႄႈႁဝ်းၽၢၼ်ၵေႃႈယဝ်ႉ ႁၢင်ႈၸႃႉၸိူင်ႉႁိုဝ်ၵေႃႈယဝ်ႉ လီႁၢႆႉၸိူင်ႉႁိုဝ်ၵေႃႈ မႄႈမီးၵႃႈၶၼ်ၵိူတ်ႇလဵင်ႉႁဝ်း သင်ႇသွၼ်ႁဝ်းမႃး တေႃႇထိုင် ဝၼ်းၼိုင်ႈၸဝ်ႈၵဝ်ႇလႆႈပဵၼ်မႃး ၽူႈဢုပ်ႉဝၢၼ်ႈပိူင်ႇမိူင်း ၽူႈဢွၼ်ႁူဝ် ပဵၼ်မႃးၸၢႆးၸိူင်းၼၢင်းၸိူင်း  ပဵၼ်မႃး မေႃယႃလူင်၊ ၶူးသွၼ်လူင်၊ သိုၵ်းႁၢၼ်ၼၢင်းႁၢၼ် ၼႆႉ ပဵၼ်ၵုင်ႇမုၼ်ယႂ်ႇလူင်မႄႈႁဝ်းၼၼ်ႉ ၵမ်ႉၸွႆႈ ပၢမ်ႉသူင်ႇႁဝ်းမႃးလႄႈ ၸင်ႇထိုင်လႆႈယိူင်းမၢႆဢၼ်ႁဝ်းတင်ႈပဝ်ႉဝႆႉၼႆႉယဝ်ႉ။
ၵုင်ႇမုၼ်မႄႈ လိုၵ်ႉၵႂၢင်ႈယႂ်ႇၼႃႇလႄႈ တွပ်ႇတႅၼ်းၸိူင်ႉႁိုဝ်ၵေႃႈတိုၼ်းဢမ်ႇမူတ်းလႆႈ  မၢင်ၵေႃႉ လႆႈလဵင်ႉလူလုမ်းလႃးၵေႃႈ ၵျေႃႇၸႂ် ၸူမ်းၸႂ် ၵူၺ်းၵႃႈ ဢိင်ၼိူဝ်ငဝ်းလၢႆးဝၢၼ်းမိူင်းႁဝ်းသေ မၢင်ၵေႃႉ လႆႈၽၢတ်ႇပေႃႈမႄႈ ၽၢတ်ႇႁိူၼ်းယေးသေ ဢမ်ႇလႆႈယူႇလုမ်းလႃးပေႃႈမႄႈၼၼ်ႉ မီးတင်းၼမ်။
 မၢင်ၵေႃႉၸႂ်လဵၵ်ႉၸႂ်ၼွႆႉယူႇသေတႃႉ ၵွပ်ႈလၢႆးတွပ်ႇၵုင်ႇမုၼ်ပေႃႈမႄႈမီးတင်းၼမ် မိူၼ်ၼင်ႇ သင်ႇသွၼ်ဢွၼ်လီ ပိုတ်ႇသၢႆလႅင်း ၼႄသဵၼ်ႈတၢင်း ဢၼ်ထုၵ်ႇမႅၼ်ႈ ၽွင်းပေႃႈမႄႈႁဵတ်းၽိတ်း ၸုင်ၸၼ်ႁႂ်ႈပေႃႈမႄႈ ႁူႉႁၼ်ၶိုတ်းတၼ်းလုမ်ႈၾႃႉ လႄႈ လၢႆးတွပ်ႇၵုင်ႇမုၼ်ပေႃႈမႄႈ ဢၼ်ဢမ်ႇၵႃး ၵၢၼ်တွပ်ႇၵုင်မုၼ်ပေႃႈမႄႈ ထႅင်ႈလၢႆးၼိုင်ႈၼၼ်ႉ ၼၼ်ႉၵေႃႈပဵၼ် ၵၢၼ်ႁၢပ်ႇထၢမ်းၵၢၼ်ၸိူဝ်ႉၸၢတ်ႈ ႁႄႉၵင်ႈၽေးၶဵၼ် ပၼ်ပေႃႈမႄႈၵူၼ်းမိူင်း၊ ၵႅတ်ႇၶႄဝၢၼ်ႈမိူင်းႁဝ်း ႁႂ်ႈလွတ်ႈၵၢင်း ၽူႈၶဵၼ်ၶႂၢၵ်ႈမိူင်း လႄႈ ထိင်းၸိူဝ်ႉထိင်းၶိူဝ်းႁဝ်းဝႆႉ ဢမ်ႇႁႂ်ႈႁၢႆလၢႆၼၼ်ႉၵေႃႈ ပဵၼ်ၵၢၼ်တွပ်ႇၵုင်ႇမုၼ်ပေႃႈမႄႈၼင်ႇၵဝ်ႇယဝ်ႉ။
ၼင်ႇပၢႆးဝူၼ်ႉလုၵ်ႈမီးဝႆႉဝႃႈ ၵၢၼ်ၸိူဝ်ႉၸၢတ်ႈၼႆႉ ဢမ်ႇပႃးလုၵ်ႈယိင်းၵေႃႈ ပိူၼ်ႈႁဵတ်းလႆႈယူႇ ၼႆသေတႃႉၵေႃႈ ၵူၺ်းၵႃႈ ဝၢႆးလင်ဝၼ်းလိုၼ်းမိူဝ်းၼႃႈမႃး ယႃႇႁႂ်ႈလႆႈဢၢႆလုၵ်ႈလၢၼ် ယႃႇႁႂ်ႈၼႅင်ၸႂ်ၶိုၼ်းၼၼ်ႉ မိူဝ်ႈလဵဝ် ယွၼ်ႉၽူႈၶဵၼ်ယင်းတိုၵ်ႉပေႉၵိၼ် ပေႃႈမႄႈၵူၼ်းမိူင်းၼႂ်းၸိုင်ႈတႆး ၶီႇၼဵၵ်းတဵၵ်းတဵင် လူလၢႆတေႃႇ ဝၢၼ်ႈမိူင်းၸိူဝ်ႉၶိူဝ်းႁဝ်းယူႇလႄႈ လုၵ်ႈယိင်း လႆႈႁၢပ်ႇထၢမ်း ၵၢၼ်ၸိူဝ်ႉၸၢတ်ႈဝႆႉ ပႆႇၸၢင်ႈလဵင်ႉလူလုမ်းလႃးမႄႈ ၼင်ႇၸႂ်ဢၢင်ႈဢၢၼ်းသေတႃႉ လုၵ်ႈယိင်းဢဝ်တိုဝ်ႉတၢင်းဝၼ်းမႄႈၸိုင်ႈထႆးၼႆႉ ယွၼ်းသူးႁႂ်ႈမႄႈ ယူႇလီၵိၼ်ဝၢၼ် လွတ်ႈၽေးၶဵၼ်တၢင်းပဵၼ်ယၢၼ်ၵႆ ဢႃႇယုယိုၼ်းယၢဝ်း ယူႇပဵၼ်ႁႅင်းၸႂ်တႃႇလုၵ်ႈလၢၼ်ၵႂႃႇထႅင်ႈႁိုင်ႁိုင် သေၵမ်း ……….
တႆးလွတ်ႈလႅဝ်း
ပၢႆၵမ် &#8211; ယိင်းၸၢမ်မူၼ်း (12 August 2021)
တွၵ်ႇတိူဝ်ႇ ၵျေႃႇၵၼ်ႇၵွင်း ၵႅမ်ႈၽူႈၵုမ်းၸီႉသင်ႇ ႁွင်ႈၵၢၼ်ၽၢႆႇပၢႆးယူႇလီ ဢၼ်ယူႇတႂ်ႈၶွင်ႇသီႇသိုၵ်းမၢၼ်ႈ လၢတ်ႈတီႈသိုဝ်ႇၶၢဝ်ႇ BBC ဝႃႈ ယၢမ်းလဵဝ် ႁွင်ႈၵၢၼ်ၽၢႆႇႁူင်းၵၢၼ် မိူင်းႁူမ်ႈတုမ် လႆႈႁၢင်ႈႁႅၼ်း တႃႇတေႁူမ်ႈမိုဝ်းၸွမ်း ၶွမ်ႇပၼီႇ Sinopharm ဢၼ်ဢိတ်ႇဢွၵ်ႇယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 လႄႈ တေၸႂ်ႉလၢႆးပၢႆးသၢႆႈမိူင်းၶႄႇသေ ဢၢၼ်းဢိတ်ႇဢွၵ်ႇ ယႃႈယႃႁႄႉၵင်ႈ COVID-19   တီႈၼႂ်းမိူင်းႁူမ်ႈတုမ် ႁင်းၵူၺ်းဝႃႈၼႆ။
ၼွၵ်ႈလိူဝ်ၼၼ်ႉ မိူဝ်ႈမိၼ်းဢွင်ႇလႅင်ႇ ၽူႈဢွၼ်ႁူဝ်တပ်ႉသိုၵ်းမၢၼ်ႈ ၵႂႃႇမိူင်းရၢတ်ႉသျႃး ၼၼ်ႉၵေႃႈ လႆႈၵႂႃႇတူၵ်းလူင်းလႆႈၸႂ်မႃးဝႃႈ တေႁူမ်ႈမိုဝ်းၵၼ်သေ ဢိတ်ႇဢွၵ်ႇ ယႃႈယႃႁႄႉၵင်ႈ COVID-19   SPUTNIK ဢၼ်ရၢတ်ႉသျႃးပဵၼ်ၸဝ်ႈၶွင်ၼၼ်ႉ တီႈႁူင်းၵၢၼ်ၽၢႆႇႁဵတ်းဢွၵ်ႇယႃႈယႃ ၼႂ်းမိူင်းႁူမ်ႈတုမ်ၼၼ်ႉ ဝႃႈၼႆ။
တူဝ်ယႃႈယႃႁႄႉၵင်ႈ COVID-19 Sinopharm ဢၼ်ပဵၼ်ႁင်းမိူင်းၶႄႇၼၼ်ႉတေႉ လႆႈႁၢင်ႈႁႅၼ်းလႄႈ တေဢၢၼ်းႁႂ်ႈႁဵတ်းဢွၵ်ႇလႆႈ တီႈၼႂ်းမိူင်းႁူမ်ႈတုမ်ၼႆႉတင်းသဵင်ႈ ဝႃႈၼႆယူႇ။
ၽၢႆႇၶွင်ႇသီႇသိုၵ်းမၢၼ်ႈ ယင်းလၢတ်ႈတီႈသိုဝ်ၶၢဝ်ႇ BBC ပႃးဝႃႈ ယႃႈယႃႁႄႉၵင်ႈ COVID-19 SPUTNIK ႁင်းရၢတ်ႉသျႃးၼႆႉတႄႉ လႆႈႁၢင်ႈႁႅၼ်း လႄႈ ယိူင်းဢၢၼ်းတေဢၢၼ်းဢိတ်ႇဢွၵ်ႇ တီႈၼႂ်းမိူင်းႁူမ်ႈတုမ် ၼိုင်ႈပီႊ မွၵ်ႈ 5 လၢၼ်ႉၼႆႉဝႃႈၼႆ။
Credit : Photo owner
ၽႅၼ်ၵၢၼ်ဢၼ်ႁူမ်ႈမိုဝ်းတင်းၶွမ်ႇပၼီႇ မိူင်းၶႄႇသေ တေဢိတ်ႇဢွၵ်ႇယႃႈယႃႁႄႉၵင်ႈ COVID-19 ၼၼ်ႉ ၼိုင်ႈပီႊ တေဢိတ်ႇဢွၵ်ႇၵႃႈႁိုဝ်ဢၼ်ဝႃႈၼၼ်ႉတႄႉ ဢမ်ႇပႆႇႁၼ် ႁွင်ႈၵၢၼ်ၽၢႆႇပၢႆးယူႇလီ လၢတ်ႈဢွၵ်ႇမႃးပႃး ၼႆယဝ်ႉ။
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ၼႆႉ လုမ်းၽွင်းတၢင်မိူင်းၶႄႇ ဢၼ်ပၵ်းဝႆႉၼႂ်းမိူင်းႁူမ်ႈတုမ်ၵေႃႈ ပိုၼ်ၽၢဝ်ႇလၢတ်ႈၵႂႃႇဝႃႈ ယူႇတီႈမိူင်းၶႄႇသေ လႆႈၸွႆႈထႅမ်ယႃႈယႃႁႄႉၵင်ႈၸိူဝ်ႉမႅင်းတၢင်းပဵၼ် COVID-19 မိူင်းၶႄႇ ပၼ်မိူင်းႁူမ်ႈတုမ် မီးယူႇ မွၵ်ႈ 2.5 လၢၼ်ႉယဝ်ႉလႄႈ ၼွၵ်ႈလိူဝ်ၼၼ်ႉၵေႃႈ ၼႂ်းပီႊ 2021 ၼႆႉ ယင်းမီးၽႅၼ်ၵၢၼ် တေႁူမ်ႈမိုဝ်းၸွႆႈထႅမ် ႁဵတ်းသၢင်ႈႁွင်ႈၵူတ်ႇထတ်းၸိူဝ်ႉမႅင်း ပၼ်မိူင်းႁူမ်ႈတုမ်ဝႆႉထႅင်ႈယူႇဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ၼႆႉ Linda Thomas Greenfield ၽွင်းတၢင်ဢမေႇရိၵၢၼ်ႇ ၼႂ်းၸၢတ်ႈၸိုင်ႈလုမ်ႈၾႃႉ (UN) ဢၼ်ႁွတ်ႈၽႅဝ်ယူႇတီႈမိူင်းထႆးၼၼ်ႉ လႆႈပိုၼ် ၽၢဝ်ႇလၢတ်ႈၵႂႃႇဝႃႈ ယူႇတီႈ ဢမေႇရိၵၢၼ်ႇ လႆႈၸွႆႈထႅမ် ႁူဝ်ၼပ်ႉၵူၼ်းမိူင်းႁူမ်ႈတုမ်ၸဵတ်းသႅၼ်ပၢႆ ဢၼ်တူၵ်းတၢင်းယၢပ်ႇၽိုတ်ႇယူႇၼၼ်ႉ 50 လၢၼ်ႉတေႃႇလႃႇဢမေႇရိၵၢၼ်ႇ ဝႃႈၼႆ။
ငိုၼ်းၸွႆႈထႅမ်ၸိူဝ်းၼႆႉၵေႃႈ ပဵၼ်တႃၵူၼ်းမိူင်းႁူမ်ႈတုမ် ၸိူဝ်းဢၼ်လႆႈပၢႆႈဢဝ်ဢသၢၵ်ႈလွတ်ႈ တႂ်ႈမိုဝ်းၶွင်ႇသီႇသိုၵ်းမၢၼ်ႈ ၸႂ်ႉလၢႆးႁုၵ်းႁၢႆႉၶီႇၼဵၵ်းတဵၵ်းတဵင် ၼၼ်ႉဝႃႈၼႆ။
Linda Thomas Greenfield ယင်းလၢတ်ႈပႃးထႅင်ႈဝႃႈ ယူႇတီႈ ၸုမ်း NGO ၼွၵ်ႈမိူင်းၵူႈမိူင်းမိူင်း ဢၼ်ဢမ်ႇၸႂ်ႈ ၸုမ်းလူင်ပွင်ၸိုင်ႈ လႄႈ ဢၼ်ပဵၼ်ၸုမ်းဢူၺ်းလီၵၼ်တင်းဢမေႇရိၵၢၼ်ႇၼၼ်ႉ ၸွႆႈထႅမ်ၶဝ်ႈၼမ်ႉတၢင်း ၵိၼ် ယႃႈယႃတႃႇပၢႆးယူႇလီ ႁူမ်ႈပႃးၶူဝ်းၶွင်လွင်ႈယႂ်ႇၸိူဝ်းၼၼ်ႉ ပၼ်ၵူၼ်းမိူင်းႁူမ်ႈတုမ် ၸိူဝ်းဢၼ်လႆႈ ပၢႆႈၽေးယူႇၼႂ်းမိူင်းႁူမ်ႈတုမ် လႄႈ ၵူၼ်းၸိူဝ်းဢၼ်လႆႈပႅတ်ႈႁိူၼ်းယေးသေ လႆႈပၢႆႈၽေးပၢင်တိုၵ်း ၼႂ်းမိူင်းႁူမ်ႈတုမ်တင်းသဵင်ႈ တႃႇၸဵတ်းသႅၼ်ပၢႆၼၼ်ႉဝႃႈၼႆ။
ၼွၵ်လိူဝ်ၼၼ်ႉ Linda Thomas Greenfield ယင်းလၢတ်ႈပႃးဝႃႈ ၼႂ်းတွၼ်ႈဢၼ် ထႆးလႆႈတိုၵ်းတေႃး တၢင်းပဵၼ် COVID-19 ၼၼ်ႉၵေႃႈ တေၸွႆႈထႅမ်မိူင်းထႆး 5 လၢၼ်ႉတေႃႇလႃႇဢမေႇရိၵၢၼ်ႇ လႄႈ  လွင်ႈဢၼ်ၸွႆႈထႅမ် မိူင်းထႆး လႄႈ မိူင်းႁူမ်ႈတုမ်ၼႆႉၵေႃႈ တႃႇႁႂ်ႈသွင်မိူင်း ဢၼ်လႅၼ်လိၼ် တိတ်းၸပ်းၵၼ်ၼႆႉ ပေႃးတေလူတ်းယွမ်းလႆႈ ၽွၼ်းယွၼ်ႈ ယွၼ်ႉတၢင်းပဵၼ် COVID-19 ၼၼ်ႉၽွင်ႈ ဝႃႈၼႆ။
ၼႂ်းလိၵ်ႈပိုၼ်ၽၢဝ်ႇၼၼ်ႉ Linda Thomas Greenfield  ယင်းတိုၵ်းသူၼ်းထိုင်ပႃး ၸုမ်းၸဝ်ႈတႃႇၼ ၼွၵ်ႈမိူင်းထႅင်ႈလၢႆလၢႆမိူင်း ႁႂ်ႈလႆႈႁၼ်ထိုင်သုၼ်ႇလႆႈၵူၼ်းၼင်ႇၵၼ်သေ ၸွႆႈထႅမ်ပၼ်ၵူၼ်းမိူင်းႁူမ်ႈတုမ် ၸိူဝ်းဢၼ်လူဝ်ႇတၢင်းၸွႆႈထႅမ်ႈၼၼ်ႉထႅင်ႈဝႃႈၼႆ။
ငိုၼ်းႁႃႈသိပ်းလၢၼ်ႉတေႃႇလႃႇဢမေႇရိၵၢၼ်ႇၼႆႉ တေႁဵတ်းႁိုဝ်သေ ၸွႆႈထႅမ်ၵူၼ်းမိူင်းႁူမ်ႈတုမ်ၸိူဝ်း ဢၼ်ထူပ်းၽေးယူႇၼၼ်ႉ ႁူဝ်ယွႆႈမၼ်းမီးၸိူင်ႉႁိုဝ် ဢၼ်ဝႃႈၼၼ်ႉတႄႉ ဢမ်ႇလႆႈႁၼ်ပိုၼ်ၽၢဝ်ႇဝႆႉပႃး။
တႆးလွတ်ႈလႅဝ်း
မိူဝ်ႈဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ဝၢႆးသေ လႆႈငိၼ်းသဵင်တႅၵ်ႇလင်ယဝ်ႉ ၾႆးလုၵ်ႉမႆႈတီႈၼႂ်းဝၢင်းလုမ်းၸႄႈဝဵင်း ႁူင်းၵၢၼ်ၽၢႆႇၽုၵ်ႇသွမ်ႈ တီႈပွၵ်ႉမိူင်းလူင် (မိုင်းလုံး) ဝဵင်းလွႆၵေႃႇ မိူင်းယၢင်းလႅင် ၼႆယဝ်ႉ။
ၾႆးတႄႇလုၵ်ႉမႆႈ ယၢမ်းၵၢင်ၶိုၼ်းမွၵ်ႈ 20:00 မူင်းပၢႆ၊ ဝၢႆးသေ ၸုမ်းၽၢႆႇၶႄၾႆးၶဝ် ၸွႆႈဢွၼ်ၵၼ်ဢဝ်ၼမ်ႉႁူတ်းၶႄၾႆးယဝ်ႉ ထိုင်ယၢမ်းၵၢင်ၶိုၼ်း 22:00 မူင်း ၾႆးၸင်ႇတေမွတ်ႇယဵၼ်ၵႂႃႇ ဝႃႈၼႆ။
ၵူၼ်းမိူင်း ၸိူဝ်းဢၼ်ဢၢင်ႈၵႂႃႇၸွႆႈ ၶႄၾႆးၼၼ်ႉၵေႃႈ ထုၵ်ႇသိုၵ်းမၢၼ်ႈ ဢဝ်ၵွင်ႈယိုဝ်းလွၵ်ႇငိူတ်ႈ ႁႄႉႁၢမ်ႈ ဢမ်ႇပၼ်ၵႂႃႇၸွႆႈထႅမ် ၼႆယဝ်ႉ။
ၵဵဝ်ႇလူၺ်ႈလွင်ႈၾႆးမႆႈလုမ်းၸႄႈဝဵင်းၼႆႉသေ ပဵၼ်ယွၼ်ႉၵွပ်ႈပိူဝ်ႈသင်လႄႈ ၾႆးလႆႈမႆႈဢၼ်ဝႃႈၼၼ်ႉတႄႉ ဢမ်ႇပႆႇလႆႈႁပ်ႉႁူႉၸွမ်း ဝႃႈၼႆ။
ဝၢႆးသိုၵ်းမၢၼ်ႈ ယိုတ်းဢၢမ်းၼၢတ်ႈၸိုင်ႈမိူင်း တီႈလူင်ပွင်ၸိုင်ႈၵူၼ်းမိူင်း လူၺ်ႈဢမ်ႇတြႃးယဝ်ႉ ႁူင်းႁဵၼ်းလူင်ပွင်ၸိုင်ႈ လႄႈ လုမ်းၽၢႆႇပၢႆးပၺ်ႇၺႃႇ၊ ၵၢတ်ႇ လႄႈ လုမ်း ၸဵမ်ၸိူဝ်းၼႆၵေႃႈ ၵႆႉၵႆႉမီး မၢၵ်ႇတႅၵ်ႇလႄႈ ၾႆးမႆႈထပ်းၵၼ်သေ တူဝ်ၵူၼ်းႁဵတ်းၽိတ်းၵေႃႈ ဢမ်ႇတွၼ်ႉတီႉၺွပ်းလႆႈ ယူႇယဝ်ႉ။
တႆးလွတ်ႈလႅဝ်း
Photo &#8211; CJ
ဝၢႆးသေယိုတ်းဢၢမ်းၼၢတ်ႈယဝ်ႉ တဵမ်ႁူၵ်းလိူၼ် မိၼ်းဢွင်ႇလႅင်ႇ ပိုၼ်ၽၢဝ်ႇႁႂ်ႈတူဝ်ၵဝ်ႇ ၶိုၼ်ႈပဵၼ်ၸွမ်ၽွင်းလူင် မိူင်းႁူမ်ႈတုမ်ၼႆႉ ဢမ်ႇပိူင်ႈသင်ၵၼ်တင်း ၶႂ်ႈႁုပ်ႈသိမ်းဢဝ်ဢၢမ်းၼၢတ်ႈ မိူင်းႁူမ်ႈတုမ်တင်းမူတ်းၼၼ်ႉၵူၺ်း ဝႃႈၼႆ။
မိူဝ်ႈၼႆႉ ဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ၶရိတ်ႉသ်တိၼ်း သႃႇရႃႇၼႃႇ ပိူဝ်ႇၵိၼ်ႇၼႃႇ (Christine Schraner Burgener) ၽွင်းတၢင်ၶိုၵ်ႉတွၼ်း UN ဢၼ်ၵဵဝ်ႇၸွမ်းမိူင်းႁူမ်ႈတုမ် လၢတ်ႈဝႆႉဝႃႈ ပေႃးတူၺ်းၸွမ်းလၢႆးႁဵတ်းသၢင်ႈ ၽူႈၼမ်းသိုၵ်းမၢၼ်ႈ မိၼ်းဢွင်ႇလႅင်ႇၼႆ မိူၼ်မီးယိူင်းဢၢၼ်း တႃႇပဵၼ်ၽူႈၵုမ်းၵမ် ဢၢမ်းၼၢတ်ႈၸိုင်ႈမိူင်းၵေႃႉလဵဝ် လႄႈ တိူဝ်းၸႂ်ႉဢၢမ်းၼၢတ်ႈ ႁၢဝ်ႈႁႅင်းမႃးလိူဝ်သေၵဝ်ႇ ဝၢႆးသေ မီးလွင်ႈယိုတ်းဢၢမ်းၼၢတ်ႈ လူင်ပွင်ႈၸိုင်ႈ NLD ဢၼ်ၵူၼ်းမိူင်းလိူၵ်ႈတင်ႈၶိုၼ်ႈမႃး ၼၼ်ႉၼႆယဝ်ႉ။
Burgenr လၢတ်ႈဝႃႈ ဝၢႆးသေသိုၵ်းမၢၼ်ႈပိုၼ်ၽၢဝ်ႇ ၵုမ်းထိင်းဝၢၼ်ႈမိူင်းၸူဝ်ႈၶၢဝ်း ဢမ်ႇၼၼ် ယိုတ်းဢၢမ်းၼၢတ်ႈၼႆႉ မိၼ်းဢွင်ႇလႅင်ႇ ၶိုၼ်းယုၵ်ႉတူဝ်ၵဝ်ႇ ၶိုၼ်ႈပဵၼ်ၸွမ်ၽွင်းလူင် မိူင်းႁူမ်ႈတုမ်သေဢမ်ႇၵႃး ယင်းပၢႆႁုပ်ႈသိမ်းပႃး ၽွၼ်းလႆႈပၢင်လိူၵ်ႈတင်ႈ ဢၼ်လႆႈၸတ်းႁဵတ်းယဝ်ႉတူဝ်ႈၵႂႃႇ မိူဝ်ႈဝၼ်းထီႉ 8 November 2020 ဢၼ်မီးပႃႇတီႇၼူၵ်ႉယုင်း ဢွင်ႇပေႉပၢင်လိူၵ်ႈတင်ႈ ၼၼ်ႉထႅင်ႈၵွၼ်ႇ ဝႃႈၼႆ။
Myanmar&#8217;s ambassador Kyaw Moe Tun addresses the Human Rights Council at the United Nations in Geneva, Switzerland, on March 11, 2019.
ၼႂ်းၶၢဝ်းတၢင်းၼႃႈၼႆႉၵေႃႈ ပဵၼ်ဢၼ်လီလႆႈမႆႈၸႂ် ယွၼ်ႉပိူဝ်ႈမီးၶၢဝ်ႇဢွၵ်ႇမႃးဝႃႈ ယူႇတီႈ ၶွမ်ႇမသျိၼ်ႇပၢင်လိူၵ်ႈတင်ႈ ဢၼ်ယူႇၽၢႆႇတႂ်ႈ သိုၵ်းမၢၼ်ႈၼၼ်ႉ မီးယိူင်းဢၢၼ်းမွတ်ႇယႃႉပႅတ်ႈ ပႃႇတီႇၼူၵ်ႉယုင်း NLD ပႃးထႅင်ႈလႄႈ ၵူႈမိူင်းမိူင်း ၼႂ်းလုမ်ႈၾႃႉၵေႃႈ သမ်ႉဢမ်ႇလူင်းမိုဝ်း ၵႄႈလိတ်ႈပၼ်ႁႃ မိူင်းႁူမ်ႈတုမ်တႄႉတႄႉဝႃႈဝႃႈ။
ယူႇတီႈ ၸုမ်းၸၢတ်ႈၸိုင်ႈလုမ်ႈၾႃႉ UN တႄႉ တိုၼ်းဢမ်ႇယွမ်းႁပ်ႉလႆႈ သိုၵ်းမၢၼ်ႈယိုတ်းဢၢမ်းၼၢတ်ႈ ၶိုၼ်ႈမႃးပဵၼ်လူင်ပွင်ၸိုင်ႈ၊ မိူင်းဢၼ်ၶဝ်ႈႁူမ်ႈ ၸုမ်းၸၢတ်ႈၸိုင်ႈလုမ်ႈၾႃႉၸိူဝ်းၼၼ်ႉ  သင်ႇၶႂ်ႈယွမ်းႁပ်ႉ လူင်ပွင်ၸိုင်ႈသိုၵ်းမၢၼ်ႈၵေႃႈ ယူႇတီႈသုၼ်ႇတူဝ်မိူင်းၽႂ်မၼ်း ထတ်းသၢင်ဢဝ်ၵူၺ်း ၼႆယဝ်ႉ။
Burgenr လၢတ်ႈထႅင်ႈဝႃႈ ယၢမ်းၽွင်းတေႃႈလဵဝ် ဢူးၵျေႃႇမူဝ်းထုၼ်း တိုၼ်းပဵၼ်ၽွင်းတၢင်မိူင်းႁူမ်ႈတုမ် ၼႂ်းၸုမ်းၸၢတ်ႈၸိုင်ႈလုမ်ႈၾႃႉ UN (ပိူင်တၢႆ)၊ တႃႇၶၢဝ်းတၢင်းၼႃႈတႄႉ ယူႇတီႈၽူႈၶဝ်ႈၸုမ်းၸၢတ်ႈၸိုင်ႈလုမ်ႈၾႃႉ UN ထတ်းသၢင်လိူၵ်ႈတူၺ်းဝႃႈ ၽႂ်ၵေႃႉလႂ်ဢၼ်ၵိုင်ႇငၢမ်ႇ တႃႇၶဝ်ႈမႃးပဵၼ်တူဝ်တႅၼ်း မိူင်းႁူမ်ႈတုမ် ၼႂ်း UN ၼႆယဝ်ႉ။
ၵၢၼ်ယိုတ်းဢၢမ်းၼၢတ်ႈ ၶွင်သိုၵ်းမၢၼ်ႈၼၼ်ႉ ယင်းပႆႇယဝ်ႉတူဝ်ႈ ယွၼ်ႉမီးလၢႆၸိုင်ႈမိူင်းဢမ်ႇယွမ်းႁပ်ႉလႆႈ လၢႆးႁဵတ်းသၢင်ႈၶွင်သိုၵ်းမၢၼ်ႈ ဢိၵ်ႇတင်း ယင်းႁဵတ်းဢွၵ်ႇမၢႆမီႈဢုပ်ႉပိူင်ႇ ၽွင်းငမ်းဝၢၼ်ႈမိူင်း ၸွမ်းၼင်ႇၽၢႆႇသိုၵ်း ၶႂ်ႈလႆႈၶႂ်ႈပဵၼ်သေ ပေႃးဢဝ်ပၢင်လိူၵ်ႈတင်ႈ ပဵၼ်တၢင်းၵၢၼ်ဝႃႈၸိုင်ႈ လူင်ပွင်ၸိုင်ႈ NLD ၵိုင်ႇလီပဵၼ်ၽူႈၼမ်း မိူင်းႁူမ်ႈတုမ် ယွၼ်ႉပဵၼ်သဵင်ၵၢင်ၸႂ် ၵူၼ်းမိူင်းလိူၵ်ႈတင်ႈၶိုၼ်ႈမႃး လႄႈ မႅၼ်ႈၸွမ်းမၢႆမီႈ ၼႆယဝ်ႉ။
တႆးလွတ်ႈလႅဝ်း
ယွၼ်ႉၾူၼ်တူၵ်းႁႃႇယႂ်ႇႁႃႇလူင် ဢမ်ႇထၢတ်ႇတင်းၶိုၼ်းလႄႈ မိူဝ်ႈၼႆႉဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၼႆႉ ႁဵတ်းႁႂ်ႈၼမ်ႉၼွင်းလူၵ်ႈထူမ်ႈ ၼႂ်းၸႄႈဝဵင်းတႃႈၶီႈလဵၵ်း ၸိုင်ႈတႆးပွတ်းဢွၵ်ႇ ၼႆယဝ်ႉ။
ၼမ်ႉႁူၺ်ႈၼမ်ႉလွႆ ၼွင်းလူၵ်ႈထူမ်ႈ ပွၵ်ႉဝၢၼ်ႈၵွင်း ၸွမ်းသဵၼ်ႈတၢင်းလူင်ရတၼႃႇ လႆလူင်းၵႂႃႇၸူးထိုင် ၼႂ်းၵၢတ်ႇပယိၼ်ႉၼွင်ႇ ဢၼ်ယူႇတီႈပိုၼ်ႉတီႈတႅမ်ႇ လႄႈ တီႈပွၵ်ႉၵၢတ်ႇလေႃႉ ဢၼ်ၸမ်ၵၼ်တင်း မႄႈၼမ်ႉသၢႆၼၼ်ႉၵေႃႈ ၼမ်ႉထူမ်ႈယူႇၵမ်ႈၽွင်ႈ ၼႆယဝ်ႉ။
ယွၼ်ႉၼမ်ႉၼွင်းလူၵ်ႈထူမ်ႈပွၵ်ႈၼႆႉသေ ႁဵတ်းႁႂ်ႈလိၼ်ၵူမ်ႇလိၼ်ငႂ်ႈ ၶမ်ၵိုတ်းၸွမ်းသဵၼ်ႈတႃႈသၢႆတၢင်း လႄႈ ၼႂ်းႁိူၼ်းယေးဝႆႉတင်းၼမ် ၼႆယဝ်ႉ။
မိူၼ်ၼင်ႇ တီႈလုမ်းၵဵပ်းၶွၼ်ႇ ၸႄႈဝဵင်းတႃႈၶီႈလဵၵ်း ဢၼ်မီးႁိမ်းၽင်ႇၼမ်ႉၼၼ်ႉ ၼမ်ႉၼွင်းယိုင်ႈဝႆႉၼႂ်းဝၢင်းလုမ်းလႄႈ ၽၢႆႇၶႄၾႆးၶဝ် လႆႈဢဝ်လူတ်ႉၵႃး ၵႂႃႇလုတ်ႇၼမ်ႉဢွၵ်ႇသေ ႁဵတ်းလိူမ်ႈလႆႇမူတ်းသႂ်ပၼ် ဝႃႈၼႆ။
တေႃႇထိုင်မိူဝ်ႈၼႆႉယၢမ်းဝၢႆးဝၼ်းၼႆႉတႄႉ ၾူၼ်ႁိူတ်ႇၵႂႃႇယဝ်ႉလႄႈ ၼမ်ႉႁူၺ်ႈၼမ်ႉလွႆ ဢၼ်လႆလူင်းမႃးၼၼ်ႉ ယွမ်းလူင်းၵႂႃႇၶိုၼ်းၽွင်ႈယဝ်ႉ၊ ၵူၺ်းၵႃႈ တွင်ႉၾႃႉတိုၵ်ႉငိုပ်းတၼ်ဝႆႉယူႇလႄႈ ၾူၼ်တေၸၢင်ႈတူၵ်းထႅင်ႈယူႇ ဝႃႈၼႆ။
  
Photo &#8211; CJ
တႆးလွတ်ႈလႅဝ်း
ပဵၼ်ၶၢဝ်းၽုၵ်ႇသွမ်ႈ မၢၵ်ႇၶဝ်ႈတဝ်ႈၼမ်ႉ ၼႂ်းႁႆႈၼႂ်းသူၼ်ၼႆသေတႃႉ ယွၼ်ႉငဝ်းလၢႆးပၢင်တိုၵ်းၼႂ်းပိုၼ်ႉတီႈလႄႈ ပေႃႈမႄႈၵူၼ်းမိူင်း ဢၼ်ယူႇသၢင်ႈၵိၼ်သဝ်း ၼႂ်းဢိူင်ႇဝၢၼ်ႈၸိင်း ဝဵင်းၼမ်ႉလၼ်ႈ တိုၵ်ႉၵုမ်ႇလႆႈပၢႆႈၽေးပၢင်တိုၵ်းယူႇ ၼႆယဝ်ႉ။
မိူဝ်ႈၼႆႉ ဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ် 06:00 မူင်း တေႃႇထိုင် 07:30 မူင်းၼၼ်ႉ တပ်ႉသိုၵ်းၸိုင်ႈတႆး RCSS/SSA လႄႈ ပႃႇတီႇမႂ်ႇသုင်ၸိုင်ႈတႆး SSPP/SSA လႆႈပဵၼ်ပၢင်တိုၵ်းၵၼ် ၽၢႆႇတူၵ်း ဝၢၼ်ႈၵုင်း ၼႂ်းၵႄႈ ဝၢၼ်ႈၵုင်း လႄႈ ဝၢၼ်ႈလွႆလူင် ဢိူင်ႇဝၢၼ်ႈၸိင်း၊ မိူဝ်ႈဝၼ်းထီႉ 9 August 2021 ယၢမ်းၵၢင်ၶိုၼ်း 20:00 မူင်းပၢႆၼၼ်ႉၵေႃႈ သွင်ၽၢႆႇ လႆႈပဵၼ်ပၢင်တိုၵ်းၵၼ်တီႈ ၽၢႆႇဢွၵ်ႇဝၢၼ်ႈၵျွင်း ၵုင်းၵေႃႇ ဢိူင်ႇဝၢၼ်ႈၸိင်း ၼႆယဝ်ႉ။
ယွၼ်ႉငဝ်းလၢႆးပၢင်တိုၵ်းသေ ပေႃႈမႄႈၵူၼ်းမိူင်း ဢၼ်ယူႇသၢင်ႈၵိၼ်သဝ်း ၼႂ်းပိုၼ်ႉတီႈ မိူၼ်ၼင်ႇ ဝၢၼ်ႈၵျွင်း၊ ဝၢၼ်ႈၵုင်း လႄႈ ဝၢၼ်ႈလွႆလူင် လႆႈဢွၼ်ၵၼ်ငိူင်ႉပၢႆႈၵႂႃႇယူႇသဝ်းဝႆႉတီႈ ဝိႁၢရ်ႇၵျွင်းၵုင်းၵေႃႇ ဢိူင်ႇဝၢၼ်ႈၸိင်းသေ ႁူဝ်ၼပ်ႉၵူၼ်းပၢႆႈၽေး ႁူမ်ႈတင်းသဵင်ႈ မီး 300 ပၢႆ လူဝ်ႇတၢင်းၸွႆႈထႅမ် ယႃႈယႃ၊ ၶူဝ်းၶွင်ၸႂ်ႉတိုဝ်းလႄႈ ၶွင်ၵိၼ်ယႅမ်ႉ ၸဵမ်ၸိူဝ်းၼႆႉ ယူႇယဝ်ႉ။
တင်ႈတႄႇ မိူဝ်ႈဝၼ်းထီႉ 26 July 2021 ၸုမ်းသိုၵ်း SSPP/SSA ၸႂ်ႉႁႅင်းသိုၵ်းတင်းၼမ် ၽိူမ်ႉထႅမ်ၽိုတ်ႉၶဝ်ႈ တီႈၼႂ်းဢိူင်ႇဝၢၼ်ႈၸိင်း လႄႈ သွင်ႇၽၢႆႇၸင်ႇလႆႈပဵၼ် ပၢင်တိုၵ်းၵၼ်ယူႇယဝ်ႉ။
မိူဝ်ႈၼႆႉ ဝၼ်းထီႉ 11 August 2021 ၵူၺ်းၼင်ႇၵဝ်ႇ ၸုမ်းတပ်ႉပွင်းၸု ဢၼ်ပဵၼ်ၸုမ်းသိုၵ်း SSPP/SSA တင်း TNLA ႁူမ်ႈၵၼ် ပိုတ်ႇၼႃႈသိုၵ်း ၶိုၼ်ႈလေႃႇတိုၵ်း တပ်ႉပၢင်သဝ်း တပ်ႉသိုၵ်းၸိုင်ႈတႆး RCSS/SSA တီႈႁိမ်းဝၢၼ်ႈပၢင်ႇၽျၢၵ်ႈ ဢိူင်ႇပၢင်ၵွၼ် ၸႄႈဝဵင်းၵျွၵ်းမႄး ဢွၼ်တၢင်းလႄႈ သွင်ၽၢႆႇ လႆႈပဵၼ်ပၢင်တိုၵ်းၵၼ်ႁၢဝ်ႈႁႅင်းယူႇ မိူၼ်ၵၼ်၊ လွင်ႈတူၵ်းသုမ်းမၢတ်ႇၸဵပ်း သိုၵ်းတင်းသွင်ၽၢႆႇတႄႉ ဢမ်ႇပႆႇလႆႈႁပ်ႉႁူႉၸွမ်း ၼႆယဝ်ႉ။
ယွၼ်ႉၸုမ်းသိုၵ်းလုၵ်ႉၽိုၼ်ႉၼင်ႇၵၼ် ၶဵင်ႈၶႅင်ၵၢၼ်သိုၵ်းၵၼ်ႁၢဝ်ႈႁႅင်းလႄႈ ပဵၼ်ၶၢဝ်းၽုၵ်ႇသွမ်ႈ မၢၵ်ႇၶဝ်ႈတဝ်ႈၼမ်ႉ ၼႂ်းႁႆႈၼႂ်းသူၼ်သေတႃႉ ပေႃႈမႄႈၵူၼ်းမိူင်း ၵုမ်ႇလႆႈပၢႆႈၽေးၵူၺ်း ဢမ်ႇၸၢင်ႈႁဵတ်းၵၢၼ် ႁႃၵိၼ်လဵင်ႉတွင်ႉလႆႈ လီလီငၢမ်းငၢမ်း ယူႇတီႈ ၶွင်ႇသီႇဢဝ်ၶိုၼ်းၸိုင်ႈတႆး RCSS ၵေႃႈ လႆႈဢွၵ်ႇလိၵ်ႈပိုၼ်ၽၢဝ်ႇဝႆႉဝႃႈ ပၼ်ႁႃၵၢၼ်မိူင်းၼႆႉ သင်ဢဝ်ၵၢၼ်သိုၵ်းသေ ၵႄႈလိတ်ႈပေႃးၼႆၸိုင် ပေႃႈမႄႈၵူၼ်းမိူင်းၸွမ်းဝၢၼ်ႈၼွၵ်ႈၼႃးပၢင်ႇ ယိုင်ႈၶႅၼ်းတေတူၵ်းၵိၼ်းၶၢၼ်ၸႂ် လႄႈ ဢၼ်ပဵၼ်ပၢင်တိုၵ်းယူႇၼႆႉၵေႃႈ RCSS ငိၼ်းၶေႃးၶူမ်မွင်ၸႂ်ၸွမ်း လွင်ႈလူႉသုမ်း ၶွင်ပေႃႈမႄႈၵူၼ်းမိူင်း ၵူႈၸိူဝ်ႉၵူႈလွင်ႈ ၼႆယဝ်ႉ။
တႆးလွတ်ႈလႅဝ်း
Photo &#8211; CJ
ၶိမ်း ယူဝ်း−ၵျွင်း လၢတ်ႈဝႃႈ သင်ၵူဝ်းရီးယႃးၸၢၼ်း လႄႈ ဢမေႇရိၵၢၼ်ႇ တိုၵ်ႉတေမီးလွင်ႈ ၽိုၵ်းၽွၼ်ႉၵၢၼ်သိုၵ်းၸွမ်းၵၼ်ယူႇၼႆ ၵူဝ်းရီးယႃးႁွင်ႇၵႃႈတေလႆႈသိုပ်ႇႁဵတ်းဢွၵ်ႇၶိူင်ႈၵွင်ႈၵၢင်ႇ ဢၼ်ၶိုၵ်ႉၶႅမ်ႉလိူဝ်သေၼႆႉ ဝႃႈၼႆ။
မိူဝ်ႈၼႆႉ ဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ VOA ဢွၵ်ႇၼႄဝႆႉဝႃႈ ပၢင်ၽိုၵ်းၽွၼ်ႉၵၢၼ်သိုၵ်းၸွမ်းၵၼ် ၶွင်တပ်ႉသိုၵ်း ၵူဝ်းရီးယႃးၸၢၼ်း လႄႈ တပ်ႉသိုၵ်းဢမေႇရိၵၢၼ်ႇၼၼ်ႉ ယိူင်းဢၢၼ်းတေၸႂ်ႉတိုဝ်း ၶိူင်ႈၶွမ်ႇၽိဝ်ႇတိူဝ်ႇတင်းၼမ် သၢင်ႈၶိုၼ်ႈမႃး ႁႂ်ႈပဵၼ်မိူၼ်ပၢင်တိုၵ်းဢၼ်တႄႉမၼ်း ၼႆသေတႃႉ၊ ၵူၺ်းၵႃႈလွင်ႈၼႆႉ လႆႈထုၵ်ႇလူတ်းယွမ်းလူင်းၵႂႃႇ ယွၼ်ႉလွင်ႈၽႄႈလၢမ်းၸိူဝ်ႉမႅင်း COVID-19 လႄႈ တႃႇႁႂ်ႈလူတ်းယွမ်းလႆႈ လွင်ႈၶဵင်ႈၶႅင်ၵၢၼ်သိုၵ်း ၼႂ်းၵႄႈၵၢင် ၵူဝ်းရီးယႃးႁွင်ႇ လႄႈ ၵူဝ်းရီးယႃးၸၢၼ်း ယွၼ်ႉသွင်မိူင်းၼႆႉ တိုၵ်ႉႁႃးၶိုၼ်းမီး လွင်ႈၵပ်းသိုပ်ႇဢုပ်ႇဢူဝ်းၵၼ် ပဵၼ်တၢင်းၵၢၼ်ပႆႇႁိုင်သင် ဝႃႈၼႆ။
ၵူၺ်းဢမ်ႇဝႃႈ ၵူဝ်းရီးယႃးၸၢၼ်း လႄႈ ဢမေႇရိၵၢၼ်ႇ တေလူတ်းယွမ်း လွင်ႈၽိုၵ်းၽွၼ်ႉၵၢၼ်သိုၵ်း လူင်းၵႂႃႇၵႃႈႁိုဝ်ၵေႃႈယဝ်ႉ၊ မိူဝ်ႈဝႃး ဝၼ်းဢင်းၵၢၼ်းၼႆႉ ၶိမ်း ယူဝ်း−ၵျွင်း ၼွင်ႉယိင်း ၽူႈၼမ်းသုင်သုတ်း ၵူဝ်းရီးယႃးႁွင်ႇ ဢွၵ်ႇမႃးလၢတ်ႈတီႈ သိုဝ်ႇၶၢဝ်ႇ Korean Central News Agency  ဝႆႉဝႃႈ လွင်ႈႁူမ်ႈမိုဝ်းၵၼ်တင်းသွင်မိူင်း မႃးၽိုၵ်းၽွၼ်ႉၵၢၼ်သိုၵ်းၼၼ်ႉ တေၸၢင်ႈပဵၼ် ၽေးၶဵၼ်တေႃႇၵူဝ်းရီးယႃးႁွင်ႇ လႄႈ လွင်ႈၸမ်ၸႂ်တၢင်းၵၢၼ်သိုၵ်း ၸွမ်းသၢပ်ႇသမုတ်ႇတရႃႇ ၵူဝ်းရီးယႃးၵေႃႈ တိုၼ်းလူတ်းယွမ်းလူင်းၵႂႃႇဢမ်ႇႁၢင်ႉ ၼႆယဝ်ႉ။
AFP
လိူဝ်သေၼၼ်ႉ ၵူဝ်းရီးယႃးႁွင်ႇ ယင်းလၢတ်ႈထႅင်ႈဝႃႈ တေသိုပ်ႇႁိပ်ႈၼႅတ်ႈႁဵတ်းဢွၵ်ႇၶိူင်ႈၵွင်ႈၵၢင်ႇ ဢၼ်ၶိုၵ်ႉၶႅမ်ႉလိူဝ်သေ ဢၼ်မီးဝႆႉယူႇယၢမ်းလဵဝ် ၼႆႉထႅင်ႈလၢႆပုၼ်ႈ တွၼ်ႈတႃႇႁႄႉၵင်ႈၽေးၶဵၼ် ၶွင်ၸိုင်ႈမိူင်း ဢၼ်တေၸၢင်ႈလုၵ်ႉမႃးတီႈ မိူင်းဢမေႇရိၵၢၼ်ႇၼၼ်ႉ ၼႆယဝ်ႉ။
သိုဝ်ႇၶၢဝ်ႇ ၵူဝ်းရီးယႃးၸၢၼ်း Yonhap News Agency ဢွၵ်ႇၼႄဝႆႉဝႃႈ မိူဝ်ႈဝႃး ဝၼ်းဢင်းၵၢၼ်း ယၢမ်းဝၢႆးဝၼ်းၼႆႉ ယူႇတီႈ လူင်ပွင်ၸိုင်ႈ ၵူဝ်းရီးယႃးၸၢၼ်း ၶတ်းၸႂ်ၵပ်းသိုပ်ႇၸူး ၵူဝ်းရီးယႃးႁွင်ႇ ယူႇသေတႃႉ ၵူၺ်းၵူဝ်းရီးယႃးႁွင်ႇ ဢမ်ႇမီးလွင်ႈတွပ်ႇႁပ်ႉသင်သေလွင်ႈ၊ ၼႆႉလႅပ်ႈတေပဵၼ် ၵၢၼ်ၼႄၾၢင်ႁၢင်ႈတေႃႇ ၵူဝ်းရီးယႃးၸၢၼ်း ဢၼ်တေမီးလွင်ႈၽိုၵ်းၽွၼ်ႉၵၢၼ်သိုၵ်းၸွမ်း ဢမေႇရိၵၢၼ်ႇၼၼ်ႉ ၼႆယဝ်ႉ။
တႆးလွတ်ႈလႅဝ်း
လၢၼ်ႇၽၵ်းတူၼၢၼ်းတေႃႇ ဢၼ်ပဵၼ်ၽၵ်းတူၶၢမ်ႈလႅၼ်လိၼ် တႆး−ၶႄႇၼၼ်ႉ တႄႇဢဝ်မိူဝ်ႈၼႆႉဝၼ်းထီႉ 11 August 2021 (လိူၼ်ၵဝ်ႈမႂ်ႇ 4 ၶမ်ႈ ပီႊတႆး 2115 ၼီႈ)  ၶႄႇတေၶိုၼ်းပိၵ်ႉဢိုတ်းဝႆႉၸူဝ်ႈၶၢဝ်း ဢမ်ႇပၼ်ၵူၼ်းမိူင်းႁူမ်ႈတုမ် ဢွၵ်ႇမႃးယဝ်ႉ ဝႃႈၼႆ။
ၵဵဝ်ႇလူၺ်ႈလွင်ႈၼႆႉသေ ၵူၼ်းၼႂ်းပိုၼ်ႉတီႈၵေႃႉၼိုင်ႈလၢတ်ႈဝႃႈ − ၽၢႆႇၶႄႇၶဝ် ပိၵ်ႉဢိုတ်းဝႆႉ ထႅင်ႈယဝ်ႉၶႃႈ ၊ ၽၢႆႇတၢင်းမိူင်းမၢၼ်ႈတႄႉ ဢမ်ႇပႆႇႁၼ်ပိုၼ်ၽၢဝ်ႇသင်၊ ၶႄႇတေၶိုၼ်းၽုၺ်ႇပၼ် မိူဝ်ႈလႂ်ၵေႃႈပႆႇလႆႈႁူႉၸွမ်းၶႃႈ ၼႆယဝ်ႉ။
ၸွမ်းၼင်ႇသိုဝ်ႇၶၢဝ်ႇ DVB ဢွၵ်ႇၶၢဝ်ႇဝႆႉၼၼ်ႉ ပဵၼ်ယွၼ်ႉပိူဝ်ႈ ၵၢၼ်ၵုမ်းထိင်း ၸိူဝ်ႉမႅင်းတၢင်းပဵၼ် COVID-19 တီႈဝဵင်းသူၺ်ႇလီႇလႄႈ ၸဝ်ႈၼႃႈတီႈ ၽူႈမီးပုၼ်ႈၽွၼ်းၶႄႇၶဝ်ၵေႃႈ ၵုမ်ႇၸွမ်းလႆႈၸွႆႈထႅမ်ၶဝ်ႈၼမ်ႉတၢင်းၵိၼ် တႃႇၵူၼ်းမိူင်းႁူမ်ႈတုမ် ဢၼ်မီးတီႈသူၺ်ႇလီႇယူႇလႄႈ ၶဝ်ၵိုတ်းယင်ႉဝႆႉၵၢၼ်လွႆးဢၢပ်ႈၵူၼ်းမိူင်းၸူဝ်ႈၶၢဝ်း ၼႆယဝ်ႉ။
တႃႇၵုမ်းထိင်းၸိူဝ်ႉမႅင်းတၢင်းပဵၼ် COVID-19 ၽႄႈလၢမ်းၼႆသေ ၽၢႆႇဢုပ်ႉပိူင်ႇ ၸႄႈမိူင်းယုၼ်ႇၼၢၼ်ႇ ဢွၵ်ႇၶေႃႈသင်ႇႁႂ်ႈပၼ်တၢမ်ႇလိုပ်ႈဢွၵ်ႇမိူင်း ၵူၼ်းႁႅင်းၵၢၼ် ဢၼ်ဢမ်ႇမီးဝႂ်ၶႂၢင်ႉၶဝ်ႈမိူင်းၶႄႇၼႆလႄႈ ၼႂ်းဝၼ်းထီႉ 26 July 2021  ၶႄႇပိုတ်ႇၽုၺ်ႇ လၢၼ်ႇၽၵ်းတူၼၢၼ်းတေႃႇသေ ပၼ်ၶႂၢင်ႉၵူၼ်းမိူင်းႁူမ်ႈတုမ် ပွၵ်ႈမႃးမိူင်းၶိုၼ်း ၼႆယဝ်ႉ။
တႄႇဢဝ်ဝၼ်းထီႉ 26 July 2021 ထိုင် မိူဝ်ႈဝႃးဝၼ်းထီႉ 10 August 2021 ၼႂ်းၶၢဝ်းတၢင်း 16 ဝၼ်းၼႆႉ ၵူၼ်းမိူင်းႁူမ်ႈတုမ် ဢၼ်ၵႂႃႇႁဵတ်းၵၢၼ်တီႈမိူင်းၶႄႇ ပွၵ်ႈမႃးမိူင်းၶိုၼ်း မီး 4,654 ၵေႃႉယဝ်ႉ ဝႃႈၼႆ။
ပိုၼ်ႉတီႈလႅၼ်လိၼ်မိူင်းၶႄႇ ဢၼ်တိတ်းၸပ်းၵၼ်တင်းမိူင်းတႆးၼၼ်ႉ မီးၵူၼ်းတိတ်းၸပ်း ၸိူဝ်ႉမႅင်းတၢင်းပဵၼ် COVID-19 ၼႆလႄႈ ၽၢႆႇဢုပ်ႉပိူင်ႇမိူင်းၶႄႇ ၸင်ႇလႆႈပိၵ်ႉဢိုတ်း လၢၼ်ႇၽၵ်းတူၶၢမ်ႈလႅၼ်လိၼ်ဝႆႉၸူဝ်ႈၶၢဝ်း ၼႆယဝ်ႉ။
ၵူၼ်းၼႂ်းပိုၼ်ႉတီႈၵမ်ႈၽွင်ႈၵေႃႈလၢတ်ႈဝႃႈ ဢမ်ႇၵွမ်ႉၵႃး တီႈလၢၼ်ႇၽၵ်းတူၼၼ်ႉၵူၺ်း ၵမ်ႈၽွင်ႈၵေႃႈ ၶႄႇၶဝ်ပၼ်ၶႂၢင်ႉႁႂ်ႈလၵ်ႉဢွၵ်ႇမႃး ၸွမ်းသဵၼ်ႈတၢင်းလႅၼ်လိၼ်တၢင်ႇတီႈ ၸိူဝ်းၼႆႉထႅင်ႈ၊  ပေႃးပဵၼ်ၸိူင်ႉၼႆ ဢမ်ႇလီတႃႇၵူၼ်းၼႂ်းပိုၼ်ႉတီႈ ဢၼ်ယူႇၼႂ်းမိူင်းတႆးၼႆယဝ်ႉ။
ယွၼ်ႉဝႃႈၸွမ်းလႅၼ်လိၼ်တႆး−ၶႄႇ မိူၼ်ၼင်ႇ ၸႄႈဝဵင်းမူႇၸေႊ လႄႈ ၸႄႈဝဵင်းၼမ်ႉၶမ်း မီးၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 တိူဝ်းၼမ်ၶိုၼ်ႈယူႇၵူႈဝၼ်းသေ မၢင်ပိုၼ်ႉတီႈ ထိုင်တီႈလႆႈပိၵ်ႉဢိုတ်း ပွၵ်ႉ/ဝၢၼ်ႈဝႆႉလႄႈ ပေႃးမီးၵူၼ်းပႅၵ်ႇၼႃႈ လုၵ်ႉတၢင်ႇတီႈသီႇလႅၼ် ၶဝ်ႈမႃးၼႂ်းပိုၼ်ႉတီႈၸိုင် တေဢမ်ႇပဵၼ်ၽွၼ်းလီ တႃႇၵူၼ်းမိူင်းၼႆယဝ်ႉ။
တႆးလွတ်ႈလႅဝ်း
မိူဝ်ႈဝၼ်းထီႉ 9 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) ၼႆႉ ၽၢႆႇပၢႆးယူႇလီ လူင်ပွင်ၸိုင်ႈ ၽွမ်ႉႁူမ်ႈၸိူဝ်ႉၸၢတ်ႈ (Ministry of Health, National Unity Government of Myanmar) ဢွၵ်ႇလိၵ်ႈပိုၼ်ၽၢဝ်ႇ တုၵ်းယွၼ်း ႁႂ်ႈၵူၼ်းမိူင်း ၸွႆႈပၼ်ၶေႃႈမုၼ်း ၵဵဝ်ႇလွင်ႈတၢင်းပဵၼ် COVID-19 ဢၼ်ၽႄႈလၢမ်းႁၢဝ်ႈႁႅင်းယူႇ ပွၵ်ႈၵမ်းသၢမ်ၼႆႉဝႃႈၼႆ။
ၽၢႆႇပၢႆးယူႇလီ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ ဝႃႈ ၶေႃႈမုၼ်းၵဵဝ်ႇၵပ်းလူၺ်ႈ လွင်ႈၵူၼ်းမိူင်း လႆႈတိတ်းၸပ်း လႄႈ လူႉတၢႆ ယွၼ်ႉတၢင်းပဵၼ် COVID-19 ဢၼ်ၽႄႈလၢမ်းႁၢဝ်ႈႁႅင်း ပွၵ်ႈၵမ်းသၢမ် တႄႇဢဝ်ႁူဝ်လိူၼ်ထူၼ်ႈႁူၵ်း (June 2021) မႃးၼၼ်ႉ လွင်ႈယႂ်ႇတႃႇ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ လႄႈ ပဵၼ်ၶေႃႈမုၼ်းဢၼ် ၶဝ်ႈတၢင်းတိုဝ်း တႃႇ ႁွင်ႈၵၢၼ်ၽၢႆႇပၢႆးယူႇလီ လူင်ပွင်ၸိုင်ႈၽွမ်ႉႁူမ်ႈၸိူဝ်ႉၸၢတ်ႈ တေႉတေႉဝႃႈဝႃႈယူႇဝႃႈၼႆ။
ယွၼ်ႉၼၼ် ယူႇတီႈၵူၼ်းမိူင်းသေ တႄႇဢဝ်လိူၼ်ထူၼ်ႈႁူၵ်း (June 2021) ၼၼ်ႉမႃး သင်ဝႃႈ တူဝ်ၵဝ်ႇ ဢမ်ႇၼၼ် ၵူၼ်းၼႂ်းၼႃႈႁိူၼ်း ဢၼ်ယူႇၵိၼ်ၸွမ်းၵၼ်ၼၼ်ႉ မီးသေၵေႃႉၵေႃႉ လႆႈလူႉတၢႆ ယွၼ်ႉတၢင်းပဵၼ် လႄႈ လႆႈတိတ်းၸပ်းတၢင်းပဵၼ်ၼႆၸိုင်ႈ ယွၼ်းတၢင်းႁူမ်ႈမိုဝ်း ၸွႆႈလူင်းသဵၼ်ႈသၢႆမၢႆၵႂႃႇဝႃႈၼႆသေ ပိုတ်ႇဝႅပ်ႉသၢႆႉၵဵပ်းၶေႃႈမုၼ်းဝႆႉယူႇ လူၺ်ႈတၢင်းဢွၼ်ႇလၢႆး ဝႃႈၼႆ။
ၼႂ်းဝၼ်းထီႉ 9 August 2021 ယၢမ်းၵၢင်ၶမ်ႈၼႆႉ ၽၢႆႇပၢႆးယူႇလီ ဢၼ်ယူႇၽၢႆႇတႂ်ႈၵုမ်းၵမ် ၶွင်ႇသီႇသိုၵ်းမၢၼ်ႈ ပိုၼ်ၽၢဝ်ႇဝႃႈ ၵူၼ်းမိူင်းႁူမ်ႈတုမ် ဢၼ်လႆႈတၢႆယွၼ်ႉ တၢင်းပဵၼ် COVID-19 ၼႆႉ မီးၵႂႃႇယဝ်ႉ 12,000 ပၢႆ ဝႃႈၼႆ။
ၶေႃႈမုၼ်းဢၼ်ၶွင်ႇသီႇသိုၵ်းမၢၼ်ႈ ပိုၼ်ၽၢဝ်ႇၼႆႉ ဢမ်ႇပႆႇပႃး တူဝ်ၼပ်ႉၵူၼ်းပဵၼ် ဢၼ်ယူတ်းယႃ တူဝ်ယူႇ တီႈႁူင်းယႃဢၼ်သၢၼ်ၶတ်းသိုၵ်းမၢၼ်ႈ ဢၼ်ယူတ်းယႃတူဝ်ယူႇတီႈႁိူၼ်း ၸိူဝ်းၼၼ်ႉသေ ၵူၺ်းပဵၼ်တူဝ်ၼပ်ႉ တီႈႁူင်းယႃ ဢၼ်ယူႇတႂ်ႈၶွင်ႇသီႇသိုၵ်းမၢၼ်ႈ ၵူတ်ႇထတ်းႁႃၼၼ်ႉၵူၺ်းလႄႈ တူဝ်ၼပ်ႉၵူၼ်းပဵၼ် တၢင်းပဵၼ် COVID-19 ၼႂ်းမိူင်းႁူမ်ႈတုမ်ၼႆႉ တေပႆႇၸႂ်ႈ ဢၼ်တႅတ်ႈတေႃး မၢၼ်ႇမႅၼ်ႈ မၼ်းဝႃႈၼႆ။
ငဝ်းလၢႆးမိူဝ်ႈလဵဝ်ၼႆႉ ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 မီးယူႇ ႁူဝ်ပၢၵ်ႇသၢမ်သိပ်း (30%) သေ ယင်းတိုၵ်ႉသိုပ်ႇတိူဝ်းၶိုၼ်ႈယူႇၵူႈဝၼ်းဝၼ်းလႄႈ မိူင်းၼႂ်းဢႃႇသီႇယၼ်ႇ ဢၼ်ၵူၼ်းမိူင်းလႆႈတၢႆယွၼ်ႉ COVID-19 ၼမ်လိူဝ်ပိူၼ်ႈၼႆႉ ပဵၼ် မိူင်းဢိၼ်ႇတူဝ်ႇၼီးသျႃးသေ မိူင်းၾီႇလိပ်ႇပိၼ်ႇ ပဵၼ်ထီႉသွင်ယဝ်ႉ မိူင်းႁူမ်ႈတုမ် ပဵၼ်ထီႉသၢမ်ဝႆႉဝႃႈၼႆ။
မိူင်းႁူမ်ႈတုမ် တႄႇမီးၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 ၼႆႉ မိူဝ်ႈ 23 March 2020 သေ ၼႂ်းဢႃႇသီႇယၼ်ႇ 10 မိူင်းၼႆႉ မိူင်းႁူမ်ႈတုမ် ယၢမ်ႈပဵၼ်မိူင်းဢၼ်လႆႈသမ်းယႃႁႄႉၵင်ႈ ဢွၼ်တၢင်းသုတ်းပိူၼ်ႈ မိူဝ်ႈဝၼ်းထီႉ 27 January 2021 ၼၼ်ႉယူႇဝႃႈၼႆ။
မိူဝ်ႈဝႃး ဝၼ်းထီႉ 9 August 2021 ၼႆႉ ၶွင်ႇသီႇသိုၵ်းမၢၼ်ႈၵေႃႈ ၶိုၼ်းပိုၼ်ၽၢဝ်ႇထႅင်ႈဝႃႈ ငဝ်းလၢႆးမိူင်းႁူမ်ႈတုမ် ယၢမ်းလဵဝ် တၢင်းပဵၼ် COVID-19 ယင်းတိုၵ်ႉသိုပ်ႇတိူဝ်းထႅင်ႈႁၢဝ်ႈႁႅင်း လႄႈ တႃႇၵုမ်းထိင်း တၢင်းပဵၼ်ႁႂ်ႈလႆႈၼၼ်ႉ ပိုၼ်ၽၢဝ်ႇ ပိၵ်ႉဢိုတ်းႁူင်းႁဵၼ်း လႄႈ လုမ်း တႄႇဢဝ် ဝၼ်းထီႉ 9-15 August 2021 ၼႆႉဝႃႈၼႆ။
တႆးလွတ်ႈလႅဝ်း
ႁွင်ႈၵၢၼ်ၽၢႆႇၼွၵ်ႈမိူင်း မိူင်းႁူမ်ႈတုမ် ဢၼ်ယူႇတႂ်ႈ ၶွင်ႇသီႇသိုၵ်းမၢၼ်ႈၵုမ်းၵမ် ပိုၼ်ၽၢဝ်ႇလၢတ်ႈၵႂႃႇ တီႈၼႂ်း ငဝ်းႁၢင်ႈသဵင်ႈ MRTV ယၢမ်းၵၢင်ၶမ်ႈၼၼ်ႉဝႃႈ  လွင်ႈၽွင်းတၢင်မိူင်းႁူမ်ႈတုမ် ၼႂ်း UN  ဢူးၵျေႃႇမူဝ်းထုၼ်း ထုၵ်ႇလၢမ်းႁဵတ်းႁၢႆႉဢဝ်သၢႆၸႂ်ၼႆႉ ပဵၼ်လွင်ႈၼႂ်းမိူင်းဢမေႇရိၵၢၼ်ႇၵူၺ်း ဢမ်ႇၵဵဝ်ႇသင်တင်းမိူင်းႁူမ်ႈတုမ် ဝႃႈၼႆ။
လွင်ႈဢူးၵျေႃႇမူဝ်းထုၼ်း ထုၵ်ႇလမ်းႁဵတ်းႁၢႆႉဢဝ်သၢႆၸႂ်ၼၼ်ႉ ယွၼ်ႉပဵၼ်လွင်ႈၼႂ်း မိူင်းဢမေႇရိၵၢၼ်ႇၵူၺ်းသေ တေလႆႈၸႂ်ႉမၢႆမီႈမိူင်းဢမေႇရိၵၢၼ်ႇ တႅပ်းတတ်းတြႃးၵႂႃႇၵူၺ်း လႄႈ တိုၼ်းဢမ်ႇၵဵဝ်ႇၶွင်ႈၸွမ်း မိူင်းႁူမ်ႈတုမ် ၼႆယူႇယဝ်ႉ။
လွင်ႈၶွင်ႇသီႇသိုၵ်းမၢၼ်ႈ လႆႈဢွၵ်ႇလိၵ်ႈပိုၼ်ၽၢဝ်ႇ လၢတ်ႈၼင်ႇၼႆၼႆႉ ပဵၼ်ၵႂႃႇ ဝၢႆးသေ ဢမေႇရိၵၢၼ်ႇ တီႉၺွပ်းလႆႈ ၵူၼ်းမိူင်းႁူမ်ႈတုမ် သွင်ၵေႃႉ ဢၼ်ဝၢင်းၽႅၼ်ဢၢင်ႈ တေႁဵတ်းႁၢႆႉဢဝ်သၢႆၸႂ် ဢူးၵျေႃႇမူဝ်းထုၼ်း ၼၼ်ႉယူႇယဝ်ႉ။
ၶွင်ႇသီႇသိုၵ်းမၢၼ်ႈ လႆႈမီးလွင်ႈပိုၼ်ၽၢဝ်ႇပၢၵ်ႈပႅတ်ႈဝႃႈ ဢူးၵျေႃႇမူဝ်းထုၼ်းၼႆႉ ဢမ်ႇၸႂ်ႈ တူဝ်တႅၼ်း ၽွင်းတၢင်မိူင်းႁူမ်ႈတုမ် ၼႆသေဢမ်ႇၵႃး ယၢမ်းလဵဝ်ၵေႃႈ ၶွင်ႇသီႇသိုၵ်းမၢၼ်ႈ လႆႈမီးလွင်ႈဢဝ်တၢင်းၽိတ်း ဢူးၵျေႃႇမူဝ်းထုၼ်းဝႆႉ လူၺ်ႈမၢႆမီႈဝႃႈ ႁၵ်းလင်ဝၢၼ်ႈမိူင်း ၼွၵ်ႈလိူဝ်ၼၼ်ႉၵေႃႈ ၶွင်ႇသီႇသိုၵ်းမၢၼ်ႈ ယင်းပိုၼ်ၽၢဝ်ႇလၢတ်ႈပႃးဝႃႈ သၢၼ်ၶတ်းလွင်ႈဢၼ် ၽွင်းတၢင်ဢမေႇရိၵၢၼ်ႇ ၼႂ်း UN တၢင်ႇလၢတ်ႈၵႂႃႇၸိူဝ်း ၼၼ်ႉဝႃႈၼႆ။
မိူဝ်ႈဝၼ်းထီႉ 6 August 2021 ပူၼ်ႉမႃးၼၼ်ႉ Linda Thomas-Greenfield ၽွင်းတၢင်ဢမေႇရိၵၢၼ်ႇ လၢတ်ႈတီႈၼႂ်း UN ဝႃႈ လွင်ႈဢၼ်ဢူးၵျေႃႇမူဝ်းထုၼ်းထုၵ်ႇလမ်းႁဵတ်းႁၢႆႉဢဝ်သၢႆၸႂ်ၼႆႉ ပဵၼ်လၢႆး ဢၼ်ၽူႈဢွၼ်ႁူဝ်ၶွင်ႇသီႇသိုၵ်းမၢၼ်ႈ တေဢၢၼ်းတဵၵ်းမွတ်ႇပႅတ်ႈ ၵူၼ်းမိူင်းႁူမ်ႈတုမ် ၸိူဝ်းဢၼ်ယူႇၼွၵ်ႈမိူင်း ၵူႈတီႈတီႈသေ သၢၼ်ၶတ်း ၶွင်ႇသီႇသိုၵ်းမၢၼ်ႈ လႄႈ ယူႇတီႈ ဢမေႇရိၵၢၼ်ႇၵေႃႈ ယင်းတိုၵ်ႉၸုၵ်းယူႇၽၢႆႇ ဢူးၵျေႃႇမူဝ်းထုၼ်း ဝႃႈၼႆ။
Credit : Photo owner
မိူဝ်ႈဝၼ်းထီႉ 3 August 2021 ၼၼ်ႉ ဢူးၵျေႃႇမူဝ်းထုၼ်း ၽွင်းတၢင်မိူင်းႁူမ်ႈတုမ် ၼႂ်း UN ဢၼ်မီးယူႇတီႈ ဝဵင်းလူင်ၼိဝ်းယွၵ်ႉ ၸိုင်ႈမိူင်းဢမေႇရိၵၢၼ်ႇၼၼ်ႉ လႆႈႁပ်ႉႁူႉဝႃႈ မီးၵူၼ်းတေဢၢၼ်းဢဝ်သၢႆၸႂ်မၼ်းၼႆသေ လႆႈၵႂႃႇတၢင်ႇထိုင်ဝႆႉတီႈလုမ်းပလိၵ်ႈ ၸိုင်ႈမိူင်းဢမေႇရိၵၢၼ်ႇ၊ ဝၢႆးၼၼ်ႉဢမ်ႇႁိုင် ၽၢႆႇပလိၵ်ႈၸိုင်ႈမိူင်း ဢမေႇရိၵၢၼ်ႇ တီႉၺွပ်းလႆႈ ၵူၼ်းမိူင်းႁူမ်ႈတုမ်သွင်ၵေႃႉ ဢၼ်ၵိၼ်ၸၢင်ႈ တႃႇတေဢဝ်သၢႆၸႂ် ဢူးၵျေႃႇမူဝ်းထုၼ်း ၼၼ်ႉသေ ပိုတ်ႇၽုၺ်ႇၶတီး (ဢမု) ဢဝ်တၢင်းၽိတ်းဝႆႉ တီႈလုမ်းတြႃးၸိုင်ႈမိူင်းဢမေႇရိၵၢၼ်ႇ ဢၼ်မီးဝႆႉ ၼႂ်းဝဵင်းလူင်ၼိဝ်းယွၵ်ႉၼၼ်ႉယူႇဝႃႈၼႆ။
တႆးလွတ်ႈလႅဝ်း
ႁူဝ်ပဝ်ႈၶွင်ႇသီႇသိုၵ်းမၢၼ်ႈယိုတ်းဢၢမ်းၼၢတ်ႈ ၸွမ်ၸိၵ်းသိုၵ်းမၢၼ်ႈ မိၼ်းဢွင်ႇလႅင်ႇလၢတ်ႈဝႃႈ ပေႃးတေၵုမ်ႇသိုဝ်ႉယႃႈယႃႁႄႉၵင်ႈၸိူဝ်ႉမႅင်း COVID-19 ဢၼ်ၼွၵ်ႈမိူင်းႁဵတ်းဢွၵ်ႇ တႃႇၵူၼ်းမိူင်း ႁူဝ်ၼပ်ႉ 50 လၢၼ်ႉပၢႆပေႃးၼႆၸိုင် ဝၢၼ်ႈမိူင်း တေၸၢင်ႈၵွတ်းၽၢၼ်ၵႂႃႇလႄႈ ၼႂ်းမိူင်းၵေႃႈ လူဝ်ႇၶတ်းၸႂ်ႁဵတ်းဢွၵ်ႇ ယႃႈယႃႁႄႉၵင်ႈဢဝ်ႁင်းၵူၺ်းယဝ်ႉ ဝႃႈၼႆ။
မိူဝ်ႈဝႃးဝၼ်းထီႉ 9 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) ၶွင်ႇသီႇသိုၵ်းမၢၼ်ႈ ၸတ်းႁဵတ်းပၢင်ၵုမ် ၵဵဝ်ႇၵပ်းၵၢၼ်ၵုမ်းထိင်းႁႄႉၵင်ႈၸိူဝ်ႉမႅင်း COVID-19 တီႈၼေႇပျီႇတေႃႇသေ မိၼ်းဢွင်ႇလႅင်ႇလႆႈလၢတ်ႈၵႂႃႇၼင်ႇၼႆ။
မိၼ်းဢွင်ႇလႅင်ႇလၢတ်ႈဝႃႈ − ၼႂ်းဢၼႃႇၵၢတ်ႈမိူဝ်းၼႃႈၼႆႉ မိူင်းႁူမ်ႈတုမ် တိုၼ်းလူဝ်ႇလႆႈႁဵတ်းဢွၵ်ႇ ယႃႈယႃတႃႇယူတ်းယႃ တၢင်းပဵၼ် လႄႈ  ယႃႈယႃႁႄႉၵင်ႈၸိူဝ်ႉမႅင်း COVID-19 ႁႂ်ႈလႆႈ၊ ဢမ်ႇႁဵတ်းဢွၵ်ႇႁင်းၵူၺ်း ဢမ်ႇလႆႈယဝ်ႉ ပေႃးၵုမ်ႇသင်ႇသိုဝ်ႉယႃႈယႃႁႄႉၵင်ႈ တီႈၼွၵ်ႈမိူင်း တႃႇၵူၼ်းမိူင်း ႁူဝ်ၼပ်ႉ 50 လၢၼ်ႉပၢႆ ၼႆတႄႉ မိူင်းတေၵွတ်းၽၢၼ်ၵႂႃႇတိၵ်းတိၵ်းယဝ်ႉ၊ ယွၼ်ႉၼၼ် ၵႃႈတေလႆႈၶတ်းၸႂ် ႁဵတ်းဢွၵ်ႇၼႂ်းမိူင်းႁႂ်ႈလႆႈ ဝႃႈၼႆ။
မိူဝ်ႈပူၼ်ႉမႃးၼႆႉၵေႃႈ မိၼ်းဢွင်ႇလႅင်ႇ ယၢမ်ႈတိုၵ်းသူၼ်းႁႂ်ႈဢဝ် ယႃႈထိူၼ်ႇယႃႈၶိူဝ်း ႁၢၵ်ႈမႆႉႁၢမ်ႈတွၵ်ႇ ဢၼ်ဢွၵ်ႇၼႂ်းမိူင်းၸိူဝ်းၼၼ်ႉ မႃးၶူၼ်ႉၶႂႃႉႁဵတ်းဢွၵ်ႇယႃႈယႃႁႄႉၵင်ႈ COVID-19 ၼႆယဝ်ႉ။
ယၢမ်းလဵဝ်ၼႆႉတႄႉ ၼႂ်းတွၼ်ႈသမ်းယႃႈယႃႁႄႉၵင်ႈတၢင်းပဵၼ် COVID-19 ၵူၼ်းမိူင်းၼၼ်ႉ ၽၢႆႇပၢႆးယူႇလီ ၶွင်ႇသီႇသိုၵ်းမၢၼ်ႈ ဢဝ်ယႃႈယႃႁႄႉၵင်ႈတၢင်းပဵၼ် COVID-19 ဢၼ်မိူင်းၶႄႇႁဵတ်းဢွၵ်ႇ သမ်းပၼ်ၵူၼ်းမိူင်း ဝႃႈၼႆ။
တႆးလွတ်ႈလႅဝ်း
မိူဝ်ႈၼႆႉ ဝၼ်းထီႉ 10 August 2021 (လိူၼ်ၵဝ်ႈမႂ်ႇ 3 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၸဝ်ႉ 04:00 မူင်းပၢႆၼၼ်ႉ ၽူႈၵွၼ်းတပ်ႉၸုမ်း (1) KNU/KNLA ၵႅမ်ၸွမ်ႁၢၼ် ၸေႃးပလေႉ လူႉသဵင်ႈၵၢမ်ႇၵႂႃႇယဝ်ႉၼႆလႄႈ ၸိူဝ်းပဵၼ်လုၵ်ႉၼွင်ႉ ပီႈၼွင်ႉၸိူဝ်ႉၶိူဝ်း ပဵၼ်ဢၼ်မွင်ၸႂ်ၸွမ်းတေႉတေႉဝႃႈဝႃႈ ယူႇယဝ်ႉ။
ၸေႃးၸၼ်ႇတႃႇတဵင်း ႁူဝ်ပဝ်ႈ ၸႄႈဝဵင်းၽႃးဢၢၼ်ႇ ၸႄႈတွၼ်ႈတထူင်ႇ လၢတ်ႈၼႄတီႈ သိုဝ်ႇၶၢဝ်ႇ KIC ဝႃႈ ၵႅမ်ၸွမ်ႁၢၼ်  ၸေႃးပလေႉ လႆႈလူႉသဵင်ႈၵႂႃႇတီႈ ဝၢၼ်ႈမယၢၼ်းၵူင်း ၸႄႈဝဵင်းတထူင်ႇ ၸႄႈတွၼ်ႈတထူင်ႇ လူၺ်ႈတၢင်းပဵၼ်လိူတ်ႈသုင်သေ ၶၢပ်ႈတူဝ်မၼ်းၸဝ်ႈတႄႉ ၶိုၼ်းဢဝ်မႃးတီႈ တႃႇႁေႃးထီး (သာဟောထီး) ဢွင်ႈတီႈဢၼ်မၼ်းၸဝ်ႈ ယူႇသဝ်းၼၼ်ႉၶႃႈဢေႃႈ မိူဝ်ႈၽွင်းလူႉသဵင်ႈၵႂႃႇၼႆႉၵေႃႈ ဢႃႇယုမၼ်းၸဝ်ႈလႆႈ 56 ပီႊယဝ်ႉ  ဝႃႈၼႆ။
ၵႅမ်ၸွမ်ႁၢၼ် ၸေႃးပလေႉၼႆႉ ယၢမ်းၶိုၼ်ႈပၢင်သွၼ် ၸုမ်း Commendo ၸုပ်ႈလဵဝ်ၵၼ်တင်း ၸွမ်သိုၵ်း ၸေႃးပေႃးၵျေႃႇႁႄး ၵေႃႉဢၼ်ပဵၼ် ၵႅမ်ၽူႈပွင်ၵၢၼ်သိုၵ်း KNU/KNLA ယူႇယၢမ်းၽွင်းတေႃႈလဵဝ်၊ ၼွၵ်ႈလိူဝ်သေၼၼ်ႉ မၼ်းၸဝ်ႈ ယၢမ်ႈဢဝ်ပုၼ်ႈၽွၼ်းပဵၼ် ၽူႈၵွၼ်းတပ်ႉၵွင် 2 တပ်ႉၸုမ်း (1) KNU/KNLA လႄႈ ယၢမ်ႈဢဝ်ပုၼ်ႈၽွၼ်းပဵၼ် ပိဝ်ႇႁႃႇမူး တပ်ႉၸုမ်း (1) KNU/KNLA သေ ဝၢႆးၼၼ်ႉ ၸင်ႇၶိုၼ်းဢဝ်ပုၼ်ႈၽွၼ်းပဵၼ် ၽူႈၵွၼ်းတပ်ႉၸုမ်း (1) KNU/KNLA ႁၢၼ်ႉတေႃႇထိုင် မၼ်းၸဝ်ႈ ပေႃးလူႉသဵင်ႈၵႂႃႇၼႆႉ ဝႃႈၼႆ။
ပၢင်မႃႇသႃႇ မၼ်းၸဝ်ႈတႄႉ ပေႃးထိုင်မႃး မိူဝ်ႈၽုၵ်ႈ ဝၼ်းထီႉ 11 August 2021 ၸိူဝ်းပဵၼ်လုၵ်ႉၼွင်ႉ ပီႈၼွင်ႉၸိူဝ်ႉၶိူဝ်း တေႁႅၼ်းလူႇတၢၼ်းပၼ် ဝႃႈၼႆ။
တႆးလွတ်ႈလႅဝ်း
Photo &#8211; KNU
ပၢင်တိုၵ်းယဵၼ်ၵႂႃႇသေတႃႉ ၵူၼ်းပၢႆႈၽေးပၢင်တိုၵ်းၵမ်ႈၽွင်ႈ ယင်းပႆႇၸၢင်ႈပွၵ်ႈၶိုၼ်းႁိူၼ်းယေး လႄႈ ထူပ်းလွင်ႈယၢပ်ႇၽိုတ်ႇ တီႈယူႇတီႈသဝ်း လွင်ႈၶဝ်ႈၼမ်ႉတၢင်းၵိၼ်။
မိူဝ်ႈဝၼ်းထီႉ 8 August 2021 (လိူၼ်ၵဝ်မႂ်ႇ 1 ၶမ်ႈ ပီႊတႆး 2115 ၼီႈ) သင်ႇၶၸဝ်ႈ လႄႈ ပေႃႈမႄႈၵူၼ်းမိူင်း တီႈယူႇၼႂ်းၸႄႈဝဵင်းၵေးသီး ၸိုင်ႈတႆးပွတ်းၸၢၼ်း ဢဝ်ၶူဝ်းၶွင်ၵိၼ်ယႅမ်ႉ ၵူႈလွင်ႈလွင်ႈ ၵႂႃႇၸွႆႈထႅမ် ပေႃႈမႄႈၵူၼ်းမိူင်း ၸိူဝ်းပၢႆႈၽေးပၢင်တိုၵ်း ဢၼ်ပႆႇၸၢင်ႈပွၵ်ႈၶိုၼ်း ႁိူၼ်းယေးၽႂ်မၼ်း ယွၼ်ႉၵူဝ်ဢမ်ႇလွတ်ႈၽေး ၵူဝ်လႆႈပဵၼ်ပၢင်တိုၵ်းၵၼ် ၼႂ်းပိုၼ်ႉတီႈထႅင်ႈ ၼႆယဝ်ႉ။
ဢၼ်ယူႇတီႈသင်ႇၶၸဝ်ႈၶဝ် လႆႈၵႂႃႇၸွႆႈထႅမ်ပၼ်ၼႆႉ တေမီးၶဝ်ႈသၢၼ် 66 ထူင်၊ ၼမ်ႉမၼ်းၵိၼ် 8 တိူၵ်ႈ၊ ထူဝ်ႇသၢၼ်လိူင် 5 ထူင်လူင်၊ ၵျုႇသၢၼ်ႇ 5 ပူၵ်ႉလူင်၊ ၽၵ်းမီႇႁေႃလႅင် 5 ထူင်၊ ဢႃႇလူး 10 ထူင်၊ ထူဝ်ႇၼဝ်ႈမဵတ်ႉ 20  ၶႂၢႆး (ဢဝ်ႁဵတ်းပလႃႇၶျွင်ႇ)၊ ၽွင်ဝၢၼ် 3 ထူင်လူင်၊ မၢၵ်ႇၵဵင် 200 လုၵ်ႈ၊ ၽႃႈယၢင် 18 ×18 တင်းၼမ် 40 ၽိုၼ် လႄႈ သုတ်း (ၽႃႈၵၢင်) ၽိုၼ်ယႂ်ႇ ဢၼ်ၼွၼ်းလႆႈတႃႇၵူၼ်း 5 ၵေႃႉ တင်းၼမ် 60 ၽိုၼ် ၸိူဝ်းၼႆႉၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈ ၵေႃႉၼိုင်ႈ လၢတ်ႈၼႄဝႃႈ ၵူၼ်းပၢႆႈၽေး ၸိူဝ်းပွၵ်ႈမိူဝ်းႁိူၼ်းၵေႃႈမီးယူႇ ၵူၺ်းပွၵ်ႈမိူဝ်းသေတႃႉ ၵမ်ႈၽွင်ႈၵေႃႈဢမ်ႇႁတ်းမိူဝ်းယူႇၼႂ်းဝၢၼ်ႈ ဢွၼ်ၵၼ်မူၵ်းယူႇ ၸွမ်းသူၼ်ၼႃးၵူၺ်း၊ မိူၼ်ၼင်ႇ ဝၢၼ်ႈၸၢမ်၊ ဝၢၼ်ႈၽၵ်းၽဵတ်း လႄႈ ဝၢၼ်ႈပုင်ႇ ၸိူဝ်းၼႆႉ ပႆႇၸၢင်ႈပွၵ်ႈၶိုၼ်းႁိူၼ်းယေးတင်းမူတ်း၊ ၸိူဝ်းဢၼ်ၶၢႆႉၵႂႃႇယူႇတီႈ ၼႂ်းၸႄႈဝဵင်းလၢႆးၶႃႈၵေႃႈ မီးတႃႇ 3-4 ဝၢၼ်ႈယဝ်ႉၶႃႈ ဝႃႈၼႆ။
ၽွင်းၼႆႉသမ်ႉ ပဵၼ်ၽွင်းၶၢဝ်းႁိုဝ်ႉၶၢဝ်းၾူၼ် ၶၢဝ်းၽုၵ်ႇသွမ်ႈ လႄႈ ၵူၺ်းၵႃႈ ၵူၼ်းမိူင်းဢမ်ႇလႆႈႁဵတ်းၵၢၼ်သူၼ် ၵၢၼ်ႁႆႈၼႃးသင် ၵုမ်ႇလႆႈပၢႆႈၽေးပၢင်တိုၵ်းၵူၺ်း သမ်ႉလႆႈထူပ်း တၢင်းယၢပ်ႇၽိုတ်ႇ တီႈယူႇသဝ်း လွင်ႈၵိၼ်ယႅမ်ႉ ၼႆယဝ်ႉ။
မိူဝ်ႈဝၼ်းထီႉ 7 August 2021 ပူၼ်ႉမႃးၼၼ်ႉသမ်ႉ ၽူႈမီးၼမ်ႉၸႂ် တီႈယူႇၼႂ်းဢိူင်ႇ ထုင်ႉလွႆႁူဝ်သိူဝ် ၸႄႈဝဵင်းမၢၼ်ႈၸေႊ  ၸိုဝ်ႈၸၢႆးမွင်ႇ ဢဝ်တူဝ်ငိုၼ်း100,000 ပျုး၊ ၶိင်ႈသွႆႈၸိုၼ်ႈဢွင်ႇသႃႇ တူဝ်ငိုၼ်း 10,000 ပျုး လႄႈ ၸၢႆးဢၢႆႈ တူဝ်ငိုၼ်း 20,000 ပျုး ႁူမ်ႈတင်းမူတ်း 130,000 ပျုး ၸွႆႈထႅမ်ပၼ်တီႈ ႁူင်းႁဵၼ်းၸိူဝ်ႉၸၢတ်ႈ ငဝ်ႈၸိုင်ႈလွႆတႆးလႅင်း တႃႇႁႂ်ႈပဵၼ်ငိုၼ်းတႃႇၸႂ်ႉတိုဝ်း ၼႂ်းၼႃႈၵၢၼ်ပၢႆးပၺ်ႇၺႃႇၵႂႃႇ ၼႆယဝ်ႉ။
ယူႇတီႈၽူႈမီးပုၼ်ႈၽွၼ်း ၸုမ်းပွင်ၵၢၼ်ပၢႆးပၺ်ႇၺႃႇ ၶွင်ႇသီႇဢဝ်ၶိုၼ်းၸိုင်ႈတႆး RCSS လႆႈႁပ်ႉတူဝ်ငိုၼ်း ယဝ်ႉတူဝ်ႈလီငၢမ်းသေ ပဵၼ်ဢၼ်ယိၼ်းၸူမ်း ၶွပ်ႈၸႂ်ယႂ်ႇၼမ်ထိုင် ၽူႈမီးၼမ်ႉၸႂ် ႁဝ်းၶႃႈၵူႈၵေႃႉၵူႈၸဝ်ႈ ဢမ်ႇဝႃႈၼႂ်းမိူင်းၼွၵ်ႈ ၸိူဝ်းလႆႈၵမ်ႉၸွႆႈမႃးတင်းမူတ်းၼႆႉ ၼႆယဝ်ႉ။
တႆးလွတ်ႈလႅဝ်း
တႆးလွတ်ႈလႅဝ်း
ဝၼ်းထီႉ 09 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) ၼႆႉ တပ်ႉသိုၵ်းၶႄႇ လႄႈ ရၢတ်ႉသျႃး တႄႇႁူမ်ႈၵၼ်ၽိုၵ်းၽွၼ်ႉၵၢၼ်သိုၵ်း တီႈၼႃႈလိၼ်ဢုပ်ႉပိူင်ႇႁင်းၶေႃ ၼိင်သေႉႁုၺ်ႉ (Ningxia Hui Autonomous Region) ၼႂ်းမိူင်းၶႄႇၸဵင်ႇႁွင်ႇတွၼ်ႈၵၢင် ယူႇယဝ်ႉ။
ၵၢၼ်ၽိုၵ်းၽွၼ်ႉၼႆႉ မီးၸိုဝ်ႈဝႃႈ ZAPAD/INTERACTION-2021 ၼႆသေ ပဵၼ်ၵၢၼ် ၽိုၵ်းၽွၼ်ႉၵၢၼ်သိုၵ်းႁူမ်ႈၵၼ် တီႈၼႂ်းမိူင်းၶႄႇ ဝၢႆးသေ COVID-19 လႆႈၽႄႈလၢမ်းၼႆယဝ်ႉ။
ၸွမ်သိုၵ်းလူင် Li Zuocheng ၽူႈမီးၸၼ်ႉသုင် တပ်ႉသိုၵ်းမိူင်းၶႄႇ ၽူႈၶဝ်ႈႁူမ်ႈပႃး ၼႂ်းၵေႃၵမ်ၵၢၼ်ၵၢင်ၽၢႆႇသိုၵ်းၵေႃႉၼိုင်ႈ  ပဵၼ်ၽူႈၵေႃႉဢၼ်ပိုၼ်ၽၢဝ်ႇ “တႄႇႁူမ်ႈၽိုၵ်းၽွၼ်ႉ ၵၢၼ်သိုၵ်းၸွမ်းရၢတ်ႉသျႃး” ၼႆယူႇ။
သိုၵ်းသွင်မိူင်းလႆႈမႃးၽိုၵ်းၽွၼ်ႉႁူမ်ႈၵၼ်ပွၵ်ႈၼႆႉ  ပဵၼ်သိုၵ်းၶႄႇပွတ်းတူၵ်းလႄႈ သိုၵ်းရၢတ်ႉသျႃးပွတ်းဢွၵ်ႇၼႆသေ မီးႁႅင်းၵူၼ်းတင်းမူတ်းဢမ်ႇယွမ်း 10,000 ၵေႃႉ ႁူမ်ႈပႃးၶိူင်ႈၵွင်ႈၵၢင်ႇလၢႆလၢႆမဵဝ်း မိူၼ်ၼင်ႇ ႁိူဝ်းမိၼ်တိုၵ်း၊ ၵွင်ႈလူင် လႄႈ ၵႃးၵၢပ်ႇလဵၵ်း ၸဵမ်ၸိူဝ်းၼႆႉယဝ်ႉ။
ဢၼ်လႆႈၽိုၵ်းၽွၼ်ႉၵၢၼ်သိုၵ်းႁူမ်ႈၵၼ်ၼႆႉ ယိူင်းဢၢၼ်းတွၼ်ႈတႃႇ တိုၵ်းတေႃး ၸုမ်းၵေႃႇၵၢၼ်ႁၢႆႉ လႄႈ လွင်ႈမၼ်ႈၼိမ်သဝ်း ၼႆယူႇ။
  လိူဝ်သေၼၼ်ႉ ၶႄႇလႄႈရၢတ်ႉသျႃး ယင်းလႆႈၵေႃႇသၢင်ႈၶိုၼ်ႈမႃး ဢွင်ႈတီႈၽိုၵ်းသွၼ်ၵၢၼ်သိုၵ်းႁူမ်ႈၵၼ် တႃႇၵၢၼ်ၽိုၵ်းၽွၼ်ႉ၊ ၵၢၼ်ဢဝ်ႁူမ်ႇလူမ်ႈႁူမ်ႈၵၼ်၊ ၵၢၼ်ပၼ်ၾၢင်ႉဝႆႉလူင်ႈၼႃႈဢွၼ်တၢင်း၊ တႃႇႁပ်ႉမိုဝ်းၸွမ်း ၶၢဝ်ႇငၢဝ်းပၢင်တိုၵ်း ႁူမ်ႈပႃးၵၢၼ် electronics ပၢႆးၶိူင်ႈၸၢၵ်ႈ လႄႈ ၵၢၼ်တိုၵ်းတေႃးႁူမ်ႈၵၼ်ၸိူဝ်းၼႆႉ။
Han Lin ၽူႈၸတ်းၵၢၼ်ၽၢႆႇၽႅၼ်ၵၢၼ်သိုၵ်းလႄႈ ၵၢၼ်ၽိုၵ်းၽွၼ်ႉၵၢၼ်သိုၵ်း လၢတ်ႈဝႃႈ ၵၢၼ်ၽိုၵ်းၽွၼ်ႉပွၵ်ႈၼႆႉ ႁၼ်လႆႈထိုင်ပၢႆးဝူၼ်ႉၵၢၼ်သိုၵ်းဢၼ်မႂ်ႇလႄႈ ၵၢၼ်တူင်ႉၼိုင်ႁဵတ်းသၢင်ႈ ဢၼ်မႂ်ႇမႂ်ႇ တီႈၵူၼ်းၼႂ်းတပ်ႉသိုၵ်း ၶႄႇလႄႈရၢတ်ႉသျႃး ဝႃႈၼႆ။
ဢၢင်ႈဢိင်မႃးတီႈ &#8211; TNN World
တႆးလွတ်ႈလႅဝ်း
မၢၵ်ႇတႅၵ်ႇၽၢႆႇၼႃႈလုမ်းၸယၽ သိုၵ်းမၢၼ်ႈ ဢၼ်မီးတီႈပွၵ်ႉၵွင်းၼွင်မူဝ် ဝဵင်းၼမ်ႉၶမ်း ၸႄႈတွၼ်ႈမူႇၸေႊ ၸိုင်ႈတႆးပွတ်းႁွင်ႇ ၼႆယဝ်ႉ။
မိူဝ်ႈဝႃးဝၼ်းထီႉ 9 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ် မွၵ်ႈ 10:15 မူင်းၼၼ်ႉ မီးၵူၼ်းၸၢႆး (2) ၵေႃႉ ၶီႇလူတ်ႉၶိူင်ႈ (1) လမ်းသေ မႃးပွႆႇမၢၵ်ႇသႂ်ႇၽၢႆႇၼႃႈလုမ်းၸယၽ ၽၢႆႇႁူမ်ႈလူမ်ႈသိုၵ်းမၢၼ်ႈ ဝဵင်းၼမ်ႉၶမ်း (1) လုၵ်ႈ ဝႃႈၼႆ။
ယွၼ်ႉလွင်ႈမၢၵ်ႇတႅၵ်ႇပွၵ်ႈၼႆႉသေ ဢမ်ႇမီးၵူၼ်းတိူဝ်ႉမၢတ်ႇၸဵပ်းၸွမ်းသေတႃႉ သဵၼ်ႈတၢင်းၵွၼ်ႇၵရိတ်ႉၽၢႆႇၼႃႈလုမ်းတႄႉ လူႉလႅဝ်ၵႂႃႇၽွင်ႈယူႇ ၼႆယဝ်ႉ။
မိူဝ်ႈဝႃးၼႆႉသမ်ႉ ၸုမ်းပၢႆးယူႇလီၶဝ် သမ်းပၼ်ယႃႈယႃႁႄႉၵင်ႈတၢင်းပဵၼ် COVID-19 တီႈႁူင်းႁေႃးသိူဝ်ၽိူၵ်ႇ ဢၼ်ယၢၼ်ၵၼ်တင်း လုမ်းၸယၽ မွၵ်ႈ (10) လင်ႁိူၼ်း ၼၼ်ႉလႄႈ ၽွင်းမၢၵ်ႇတႅၵ်ႇၼၼ်ႉ ၵူၼ်းၵႂႃႇသမ်းယႃႈယႃႁႄႉၵင်ႈၶဝ် ဢွၼ်ၵၼ်တူၵ်းၸႂ် လႄႈ မႆႈၸႂ်ဝႆႉယူႇ ၼႆယဝ်ႉ။
ၵူၼ်းၼႂ်းပိုၼ်ႉတီႈလၢတ်ႈဝႃႈ − ဢွင်ႈတီႈဢၼ်မၢၵ်ႇတႅၵ်ႇလႄႈ ဢွင်ႈသမ်းယႃႈယႃ ႁႄႉၵင်ႈတၢင်းပဵၼ် COVID-19 သမ်ႉၸမ်ၵၼ်ႁႅင်းၼႃႇ မၢၵ်ႇတႅၵ်ႇၼႆၵေႃႈ ပေႃးယွၼ်ႈလူင်ဝႆႉယဝ်ႉ၊ မႆႈၸႂ်ၵူဝ်ပိူၼ်ႈမႃးပွႆႇမၢၵ်ႇပႃး ဢွင်ႈသမ်းယႃႈယႃၼႆႉထႅင်ႈ ဝႃႈၼႆ။
ဝဵင်းၼမ်ႉၶမ်းၼႆႉ ပဵၼ်ဝဵင်းဢၼ်မီးလႅၼ်လိၼ်တိတ်းၸပ်းၵၼ်တင်း မိူင်းၶႄႇ လႄႈ မိူင်းၶၢင်သေ ၼႂ်းဝဵင်းၼမ်ႉၶမ်းၼႆႉၵေႃႈ မီးၸုမ်းယိပ်းၵွင်ႈၵၢင်ႇတူင်ႉၼိုင်ၼမ်လႄႈ  ၵႆႉၵႆႉမီး လွင်ႈပိုတ်းယိုဝ်းၵၼ်၊ မၢၵ်ႇတႅၵ်ႇ လႄႈ ၵူၼ်းမိူင်းထုၵ်ႇတီႉၺွပ်းယွၼ်းငိုၼ်း ၸိူဝ်းၼႆႉသေ ၵူၼ်းၼႂ်းပိုၼ်ႉတီႈ ဢမ်ႇလႆႈယူႇသႃႇမႃးၶၢဝ်းတၢင်းလၢႆသိပ်းပီႊယဝ်ႉ ဝႃႈၼႆ။
မိူဝ်ႈၼႂ်းဝၼ်းထီႉ 8 August 2021 ၼၼ်ႉၵေႃႈ သိုၵ်း TNLA တင်း သိုၵ်းမၢၼ်ႈ ပဵၼ်ပၢင်တိုၵ်းၵၼ် ၼႂ်းၵႄႈ မၢၼ်ႈၼမ်ႉမ လႄႈ  မၢၼ်ႈဝဵင်းၵၢင် ၽၢႆႇသိုၵ်းမၢၼ်ႈ ဢဝ်ၵွင်ႈပိုတ်းယိုဝ်းသႂ်ႇၵူၼ်းမိူင်း ဢႃႇယု 70 ပၢႆ လႆႈမၢတ်ႈၸဵပ်းႁၢဝ်ႈႁႅင်းယူႇယဝ်ႉ။
တႆးလွတ်ႈလႅဝ်း
ၼႂ်းၶၢဝ်းတၢင်းဢမ်ႇႁိုင်သင်ၼႆႉၵူၺ်း ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ ၶဝ်ႈယိုတ်းလႆႈၸႄႈဝဵင်း၊ ၸႄႈတွၼ်ႈ တင်းၼမ် ဝၢႆးသေ ဢမေႇရိၵၢၼ်ႇ ထွၼ်ႁႅင်းသိုၵ်းဢွၵ်ႇ မိူင်းဢႅပ်ႇၾၵၢၼ်ႇၼိတ်ႉသတၢၼ်ႇ။
မိူဝ်ႈဝၼ်းထီႉ 9 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ AFP ဢွၵ်ႇၼႄဝႆႉဝႃႈ ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ (Taliban) ၶဝ်ႈယိုတ်းလႆႈထႅင်ႈ ဝဵင်းဢၢႆးပၵ်ႇ  (Aibak) ဝဵင်းလူင် ဢၼ်မီးၼႂ်းၸႄႈတွၼ်ႈ သမႅၼ်းၵႅၼ်း (Samangan) ယဝ်ႉ၊ ဝၢႆးသေ လႆႈပဵၼ်ပၢင်တိုၵ်းၵၼ်းတင်း တပ်ႉသိုၵ်း ဢႅပ်ႉၾၵၢၼ်ႇၼိတ်ႉသတၢၼ်ႇ ၶၢဝ်းတၢင်းႁိုင် လၢႆဝူင်ႈယဝ်ႉသေ တပ်ႉသိုၵ်းဢႅပ်ႉၾၵၢၼ်ႇၼိတ်ႉသတၢၼ်ႇ လႆႈထွႆဢွၵ်ႇၼႂ်းပိုၼ်ႉတီႈတင်းမူတ်းယဝ်ႉ ဝႃႈၼႆ။
Sefatullah Samangani ၵႅမ်ၽူႈၵွၼ်းၸႄႈတွၼ်ႈ သမႅၼ်းၵႅၼ်း (Samangan) လၢတ်ႈဝႃႈ လူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ ယွမ်းႁပ်ႉလႄႈ လႆႈထွႆႁႅင်းသိုၵ်းဢွၵ်ႇတီႈဝဵဝဵင်းဢၢႆးပၵ်ႇ  (Aibak) ၵႂႃႇတင်းမူတ်းယဝ်ႉ ယၢမ်းလဵဝ်ၵေႃႈ ၸုမ်းတႃႇလီႇပၼ်ႇၶဝ် ၶဝ်ႈၵုမ်းထိင်းလႆႈတဵမ်ထူၼ်ႈယဝ်ႉ ဝႃႈၼႆ။
ၶႅပ်းႁၢင်ႈ မိူဝ်ႈႁိူဝ်းမိၼ် ႁေႃႈမႃးၽႃႇသႂ်ႇ တီႈႁိူၼ်းတိူၵ်ႈ World Trade Center &#8211; Photo CBS News
ဢမေႇရိၵၢၼ်ႇ လႄႈ ၸုမ်းဢူၺ်းလီၼႃႇတူဝ်ႇ (NATO) ၶဝ်ႈမႃးပိုတ်ႇပၢင်တိုၵ်းၸူး ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ (မိူဝ်ႈၼၼ်ႉပဵၼ်လူင်ပွင်ၸိုင်ႈ တႃႇလီႇပၼ်ႇ ဢၼ်ဢုပ်ႉပိူင်ႇၽွင်းငမ်း မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ)  ၸဵမ်မိူဝ်ႈၼႂ်းပီႊ 2001 ဝၢႆးသေ ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) ၸီႉသင်ႇႁေႃႈႁိူဝ်းမိၼ်ၸုၼ်ႉတၢႆ ၵႂႃႇၽႃႇသႂ်ႇႁိူၼ်းတိူၵ်ႈ (World Trade Center) သုၼ်ၵၢင်တီႈႁဵတ်းၵၢၼ်ပၢႆးမၢၵ်ႈမီးလုမ်ႈၾႃႉ ၸိုင်ႈမိူင်းဢမေႇရိၵၢၼ်ႇ ၼႂ်းပၢၼ်ၸွမ်ၸိုင်ႈ George W. Bush ယွၼ်ႉလႆႈႁူႉဝႃႈ ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) တမ်းဝၢင်းၽႅၼ်ၵၢၼ်သိုၵ်း ယူႇတီႈၼႂ်းမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇၼႆလႄႈ ဢမေႇရိၵၢၼ်ႇ  ၸင်ႇလႆႈလမ်းလိုပ်ႈတိုၵ်း လူင်ပွင်ၸိုင်ႈ တႃႇလီႇပၼ်ႇယူႇယဝ်ႉ။
ၶႅပ်းႁၢင်ႈ ၸွမ်ၸိုင်ႈ George W. Bush &#8211; Photo The U.S. Army
ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) သူင်ႇတူဝ်သေ တမ်းဝၢင်းၽႅၼ်ၵၢၼ်သိုၵ်း တိုၵ်းတေႃးၸူး ဢမေႇရိၵၢၼ်ႇထႅင်ႈၶၢဝ်းတၢင်းႁိုင် ထိုင်မႃးၼႂ်းဝၼ်းထီႉ 2 May 2011 ၼၼ်ႉ ဢမေႇရိၵၢၼ်ႇ ၸင်ႇပိုၼ်ၽၢဝ်ႇ ဢွၵ်ႇမႃးပဵၼ်တၢင်းၵၢၼ်ဝႃႈ ၶႃႈႁႅမ်တၢႆလႆႈတူဝ် ဢူဝ်ႇသႃႇမႃႉ ပိၼ်ႇ လႃႇတဵၼ်ႇ (Osama bin Laden) ယဝ်ႉလႄႈ ယူႇတီႈတူဝ်ၸွမ်ၸိုင်ႈ မိူင်းဢမေႇရိၵၢၼ်ႇ Barack Obama ၵေႃႉဢွၵ်ႇမႃးသပ်းၸႅင်ႈၶၢဝ်ႇႁင်းၵူၺ်းယူႇယဝ်ႉ။
ၶႅပ်းႁၢင်ႈ ၸွမ်ၸိုင်ႈ Barack Obama &#8211; Photo wikimedia
ထိုင်မႃးၼႂ်းပၢၼ် ၸွမ်ၸိုင်ႈဢမေႇရိၵၢၼ်ႇ ၽၢႆႇတႂ်ႈၽူႈၼမ်း တူဝ်ႇၼႄႇ ထရမ်ႉ  ဢမေႇရိၵၢၼ်ႇ လႄႈ ၸုမ်းတႃႇလီႇပၼ်ႇ Taliban လႆႈၸတ်းႁဵတ်း ပၢင်လူင်းလၢႆးမိုဝ်း ၵိုတ်းတိုၵ်းၵၼ် ပွၵ်ႈဢွၼ်တၢင်းသုတ်း ၼႂ်းၶၢဝ်းတၢင်း 18 ပီႊ မိူဝ်ႈၼႂ်းဝၼ်းထီႉ 29 February 2020 ၼင်ႇႁိုဝ် တင်းသွင်ၽၢႆႇ ပေႃးတေၵိုတ်းယိုတ်း ပၢင်တိုၵ်းၵၼ်လႆႈ တီႈၼႂ်းမိူင်းဢႅပ်ႉၾၵၼ်ႇၼိတ်ႉသတၢၼ်ႇလႄႈ ဢမေႇရိၵၢၼ်ႇ လႆႈတႄႇထွၼ် ႁႅင်းသိုၵ်းဢွၵ်ႇ ၸဵမ်မိူဝ်ႈၼႂ်းလိူၼ် March 2020 ပူၼ်ႉမႃးသေ တေၶတ်းၸႂ်ထွၼ်ႁႅင်းသိုၵ်း ဢွၵ်ႇတင်းမူတ်း ၼႂ်းၶၢဝ်းတၢင်း 14 လိူၼ် ၼႆၼၼ်ႉယူႇ။
ၶႅပ်းႁၢင်ႈ ၸွမ်ၸိုင်ႈ တူဝ်ႇၼႄႇ ထရမ်ႉ &#8211; Photo Trump White House Archived
မိူဝ်ႈၼႂ်းဝၼ်းထီႉ 8 July 2021 ပူၼ်ႉမႃးၼႆႉ ၵျူဝ်း ပၢႆႇတႅၼ်ႇ ၸွမ်ၸိုင်ႈမိူင်းဢမေႇရိၵၢၼ်ႇ ၵေႃႉမႂ်ႇ လၢတ်ႈပိုၼ်ၽၢဝ်ႇ တီႈႁိူၼ်းႁေႃၶၢဝ်ဝႃႈ ဢမေႇရိၵၢၼ်ႇမီးၽႅၼ်ၵၢၼ် တေထွၼ်ႁႅင်းသိုၵ်း ၸုပ်ႈၵမ်းလိုၼ်းသုတ်း ဢွၵ်ႇတီႈမိူင်း ဢႅပ်ႉၾၵၢၼ်ႇၼိတ်ႉသတၢၼ်ႇ ဝၼ်းထီႉ 31 August 2021 ၼႂ်းလိူၼ်ၼႆႉ တေလိူဝ်ႁႅင်းသိုၵ်းဝႆႉ တႃႇဢဝ်ႁူမ်ႇလူမ်ႈ လုမ်းၽွင်းတၢင် ဢမေႇရိၵၢၼ်ႇ ဢၼ်မီးၼႂ်းဝဵင်းလူင် ၵႃႇပူႇလ် (Kabul) ၼၼ်ႉတႃႇ 650 ၵေႃႉ ၵူၺ်းယဝ်ႉဝႃႈၼႆ။
ၵူၺ်းလၢႆၽၢႆႇ ဢွၼ်ၵၼ်ဢွၵ်ႇတၢင်းႁၼ်ထိုင်ဝႆႉဝႃႈ လွင်ႈဢၼ်ဢမေႇရိၵၢၼ်ႇ ထွၼ်ႁႅင်းသိုၵ်းဢွၵ်ႇ မိူင်းဢႅပ်ႉၾၵၢၼ်ႇၼိတ်ႉသတၢၼ်ႇ မိူၼ်တင်းဢဝ်ၵွင်ၶီႈ မႃးၵွင်ဝႆႉပၼ်၊ သၢင်ႈပၼ်ႁႃဝႆႉပၼ် လူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇၵူၺ်း ၸွမ်းၼင်ႇလႆႈႁၼ်ယူႇယၢမ်းလဵဝ် ၸုမ်းယိပ်းၵွင်ႈၵၢင်ႇ တႃႇလီႇပၼ်ႇၶဝ် ၶဝ်ႈယိုတ်းၸႄႈဝဵင်း၊ ၸႄႈတွၼ်ႈ လႆႈတင်းၼမ်တင်းလၢႆယဝ်ႉ ဝႃႈၼႆ။
ၶႅပ်းႁၢင်ႈ ၸွမ်ၸိုင်ႈ Joe Biden
ယူႇတီႈ ၸွမ်ၸိုင်ႈမိူင်းဢမေရိၵၢၼ်ႇ ၵျူဝ်း ပၢႆႇတႅၼ်ႇ လၢတ်ႈဝႃႈ လွင်ႈတူင်ႉၼိုင်ၵၢၼ်သိုၵ်း ဢမေႇရိၵၢၼ်ႇ ၼႂ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇၼၼ်ႉ တေယဝ်ႉတူဝ်ႈၵႂႃႇ ၼႂ်းဝၼ်းထီႉ 31 August 2021 ၼႆႉလႄႈ ယင်းလၢတ်ႈဝႃႈ တႃႇဢၼႃႇၵၢတ်ႈ ၶၢဝ်းတၢင်းၼႃႈၼၼ်ႉ ၵူၼ်းမိူင်းဢႅပ်ႉၾၵၢၼ်ႇၼိတ်ႉသတၢၼ်ႇ တေလႆႈတႅပ်းတတ်းဢဝ်ႁင်းၵူၺ်း လႄႈ ၵဝ်ၶႃႈ တေဢမ်ႇပၼ်ႁႂ်ႈ ၵူၼ်းမိူင်းဢမေႇရိၵၢၼ်ႇသႅၼ်းႁုၼ်ႈမႂ်ႇ မႃးႁၢပ်ႇပုၼ်ႈၽွၼ်းပၢင်တိုၵ်း ဢၼ်မီးၶၢဝ်းယၢဝ်းႁိုင်ထိုင် 20 ပီႊၼႆႉ ၼႆယဝ်ႉ။
ယွၼ်ႉဢမေႇရိၵၢၼ်ႇ ၵိုင်ႉၵၢင်ႉထွၼ်ႁႅင်းသိုၵ်းၼႆႉသေ ၸုမ်းယိပ်းၵွင်ႈၵၢင်ႇ တႃႇလီႇပၼ်ႇ  လႄႈ သိုၵ်းလူင်ပွင်ၸိုင်ႈ ဢႅပ်ႉၾၵၢၼ်ႇၼိတ်ႉသတၢၼ်ႇ လႆႈပဵၼ်ပၢင်တိုၵ်းႁၢဝ်ႈႁႅင်း ဢမ်ႇၵိုတ်းဢမ်ႇလိုဝ်ႈ တႃႇဢၼႃႇၵၢတ်ႈၶွင် ဢႅပ်ႉၾၵၢၼ်ႇၼိတ်ႉသတၢၼ်ႇ လၢႆၽၢႆႇဢွၼ်ၵၼ်မႆႈၸႂ်ဝႆႉယူႇ ၼႆယဝ်ႉ။
ၶႅပ်းႁၢင်ႈ Osama bin Laden
တႆးလွတ်ႈလႅဝ်း
ၸွမ်းၼင်ႇ Facebook ၸိုဝ်ႈ “ထုင်ႉလွႆလူင် တွင်ႇၵျီး” ပိုၼ်ၽႄႈၶၢဝ်ႇပွမ်ၵႅၵ်းၽၢင်းဢွၵ်ႇမႃးဝႃႈ “မိူဝ်ႈၼႆႉ ဝၼ်းထီႉ 10.8.2021 တီႈငဝ်ႈငုၼ်းလွႆတႆးလႅင်း ၵူၼ်းသိုၵ်း RCSS လႆႈၸပ်းတၢင်းပဵတ် #ၶူဝ်ႈဝဵတ်ႉ 19 ဢမ်ႇယွမ်း 400 ပႆ ယွၼ်ႉဝႃႈယူႇၼင်လိၼ်ၸပ်ႈ[မိူင်းထႆး] ၵူၼ်းၶဝ်ႈဢွၵ်ႇၼမ် ဢမ်ႇမီးလွင်ႈႁေႉၵၢင်ႈဢမ်ႇမီးလွင်ႈႁူမ်ႇလူမ်ႈဝႃႈၼႆယဝ်ႉ” ဢၼ်ဝႃႈၼၼ်ႉ ပဵၼ်ၶၢဝ်ႇပွမ် ၵႅၵ်းၽၢင်းၵူၺ်း ဢမ်ႇမၢၼ်ႇမႅၼ်ႈလႃးလႃး။
ၵဵဝ်ႇလူၺ်ႈလွင်ႈႁႄႉၵင်ႈ ၵုမ်းထိင်း ၸိူဝ်ႉမႅင်းတၢင်းပဵၼ် COVID-19 သေ တီႈငဝ်ႈၸိုင်ႈ လွႆတႆးလႅင်းၼႆႉ ယူႇတီႈႁူဝ်ပဝ်ႈလူင် ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ၸွမ်သိုၵ်းလူင် ယွတ်ႈသိုၵ်း လႆႈၸီႉသင်ႇ ႁဵတ်းသၢင်ႈၸွမ်းၼင်ႇပိူင် ပၢႆးယူႇလီလုမ်ႈၾႃႉမီးၼၼ်ႉ တင်ႈတႄႇၸဵမ်မိူဝ်ႈပီႊ 2020 တေႃႇထိုင် ယၢမ်းၽွင်းတေႃႈလဵဝ် လႄႈ ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 ၵေႃႈ ဢမ်ႇပႆႇမီးသေၵေႃႉ ယူႇယဝ်ႉ။
ယွၼ်ႉမီးၵူၼ်း/ၸုမ်း ၶႂ်ႈယႃႉၵဝ်းၸိုဝ်ႈသဵင်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး RCSS/SSA ၼင်ႇႁိုဝ် ပေႃႈမႄႈၵူၼ်းမိူင်း ပေႃးတေႁၼ်ၽိတ်းၼႆသေ ၼႂ်းဝူင်ႈဝၢင်ႈၼႆႉ ၵမ်းၵမ်းလႆႈႁၼ် လိၵ်ႈပိုၼ်ၽၢဝ်ႇပွမ်၊ ၽိုၼ်လိၵ်ႈဢၼ်ပွမ်၊ ၶၢဝ်ႇပွမ်ၶၢဝ်ႇၽၢင်း ပိုၼ်ၽႄႈဢွၵ်ႇမႃး ဢမ်ႇထၢတ်ႇဢမ်ႇဝၢႆး။
လွင်ႈဢၼ်မီးၵူၼ်း ဢၢင်ႈၸိုဝ်ႈသဵင်မုၵ်ႉၸုမ်း သေၸုမ်းၸုမ်း ဢမ်ႇၼၼ် ပူၵ်ႉၵူဝ်ႇၵူၼ်းသေၵေႃႉၵေႃႉယဝ်ႉ ႁဵတ်းလိၵ်ႈပိုၼ်ၽၢဝ်ႇပွမ်၊ ၽိုၼ်လိၵ်ႈပွမ်၊ ၶၢဝ်ႇပွမ်ၶၢဝ်ၽၢင်း ပိုၼ်ၽႄႈတင်းၼမ်တင်းလၢႆၼၼ်ႉ ယူႇတီႈ RCSS/SSA တိုၼ်းသၢၼ်ၶတ်းႁၢဝ်ႈႁၢဝ်ႈႁႅင်းႁႅင်း ယူႇယဝ်ႉ။
တႆးလွတ်ႈလႅဝ်း
ၽွင်းငဝ်းလၢႆးတၢင်းပဵၼ် COVID-19 ၽႄႈလၢမ်းႁၢဝ်ႈႁႅင်းၼႆႉ တီႈႁူင်းႁဵၼ်းၸိူဝ်ႉၸၢတ်ႈ ငဝ်ႈၸိုင်ႈလွႆတႆးလႅင်း ၸုမ်းၶူးသွၼ်ၶဝ် လႆႈဢွၼ်ဢဝ်လုၵ်ႈႁဵၼ်း ႁဵတ်းသၢင်ႈၸွမ်းၼင်ႇ လွၵ်းလၢႆးႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ၼင်ႇႁိုဝ်တေပဵၼ်ၵၢၼ်ႁႄႉၵင်ႈတူဝ်ၵဝ်ႇ မိူဝ်ႈမႃးတီႈႁူင်းႁဵၼ်း လႄႈ ႁူႉလၢႆးႁႄႉၵင်ႈတူဝ်ၵဝ်ႇ မိူဝ်ႈယူႇၼွၵ်ႈႁူင်းႁဵၼ်း ၼၼ်ႉယဝ်ႉ။
မိူဝ်ႈၼႆႉဝၼ်းထီႉ 09 August 2021 (လိူၼ်ၵဝ်ႈမႂ်ႇ 2 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ် 08:00 မူင်း တီႈႁူင်းႁဵၼ်းၸၼ်ႉငဝ်ႈ/ၸၼ်ႉၵၢင် ႁူင်းႁဵၼ်းၸိူဝ်ႉၸၢတ်ႈ ငဝ်ႈၸိုင်ႈလွႆတႆးလႅင်းၼၼ်ႉ ၶူးသွၼ် လႄႈ ၽူႈမီးပုၼ်ႈၽွၼ်းၶဝ် လႆႈဢွၼ်ၵၼ် ပႂ်ႉၸႅၵ်ႇၽႃႈပူၵ်ႉသူပ်းလႄႈ တႅၵ်ႈလူမ်းမႆႈ ၊ သွၼ်လၢႆးသုၵ်ႈ လၢင်ႉမိုဝ်း (လၢႆးဢၼ်ထုၵ်ႇမႅၼ်ႈ) ပၼ်လုၵ်ႈႁဵၼ်း တွၼ်ႈတႃႇပဵၼ်ၵၢၼ်ႁႄႉၵင်ႈၸိူဝ်ႉမႅင်း COVID-19 ၼႆယူႇ။
ထိုင်မႃးယၢမ်း  09:00 မူင်း ၶူးသွၼ်လႄႈ လုၵ်ႈႁဵၼ်း ဢွၼ်ၵၼ်ၶဝ်ႈထႅဝ် တၢင်ႇၸွမ်ပိဝ်  ၸွမ်းၼင်ႇလွၵ်းလၢႆးႁႄႉၵင်ႈၸိူဝ်ႉမႅင်း COVID-19 ၸုၵ်းႁၢင်ႇၵၼ် 1 မီႇတိူဝ်ႇသေ ဝၢႆးၼၼ်ႉ ၶူးသႅင်သိုၵ်း ၽူႈၵွၼ်းႁူင်းႁဵၼ်းၸၼ်ႉငဝ်ႈ/ၵၢင်လႄႈ ၶူးလၢဝ်လႅင်း လႆႈမႃးပၼ်တၢင်းႁူႉ လုၵ်ႈႁဵၼ်းၵဵဝ်ႇလူၺ်ႈၸိူဝ်ႉမႅင်း COVID-19 ဢိၵ်ႇတင်း  ငဝ်းလၢႆးၵၢၼ်မိူင်းၵၢၼ်သိုၵ်း ဢၼ်ပဵၼ်ယူႇ ၼႂ်းဝၼ်းမိူဝ်ႈလဵဝ်ၼႆႉၼႆယဝ်ႉ။
ၼင်ႇႁိုဝ်လုၵ်ႈႁဵၼ်း ပေႃးတေၸၢင်ႈႁဵၼ်းႁူႉလွင်ႈၸိူဝ်ႉမႅင်း COVID-19 ပဵၼ်သင်? ၵူၼ်းၸိူဝ်းလႂ်ၸၢင်ႈၸပ်း COVID-19 ငၢႆႈ? တေလႆႈႁဵတ်းႁိုဝ်ႁေႉၵင်ႈ COVID-19? ၸိူဝ်းၼႆႉ ၸုမ်းၶူးလႄႈလုၵ်ႈႁဵၼ်းၸၼ်ႉၵၢင် လႆႈဢွၼ်ၵၼ်လဵၼ်ႈၵဵမ်း ၵဵဝ်ႇလူၺ်ႈပိုၼ်ႉႁူႉလွင်ႈ COVID-19 ၸိူဝ်းၼႆႉယူႇယဝ်ႉ။
ႁူင်းႁဵၼ်းၸိူဝ်ႉၸၢတ်ႈ ငဝ်ႈၸိုင်ႈလွႆတႆးလႅင်းၼႆႉ မီးလုၵ်ႈႁဵၼ်းတင်းၼမ် လႆႈယူႇႁူမ်ႈႁွမ်းၵၼ် ႁဵၼ်းသွၼ်လိၵ်ႈလႄႈ မီးငဝ်းလၢႆးတၢင်းပဵၼ် COVID-19 ၽႄႈလၢမ်းတူဝ်ႈတင်းလုမ်ႈၾႃႉသေတႃႉ ၼင်ႇႁိုဝ်ပၢႆးပၺ်ႇၺႃႇလုၵ်ႈဢွၼ်ႇတႆးႁဝ်းၶႃႈ တေဢမ်ႇတူၵ်းလိုၼ်းလႄႈ ၶိုၼ်ႈႁူင်းႁဵၼ်းလႆႈ  ဢိၵ်ႇတင်း ပၢႆးယူႇလီၵေႃႈ ႁႂ်ႈၶႅမ်ႉလႅပ်ႈ ၼႆသေ ယူႇတီႈၶူးသွၼ် ဢိၵ်ႇတင်းၽူႈမီးပုၼ်ႈၽွၼ်း လႆႈဢွၼ်ၵၼ်ႁဵတ်းသၢင်ႈ တူင်ႉၼိုင် ပၼ်ပိုၼ်ႉႁူႉလုၵ်ႈႁဵၼ်း ၵဵဝ်ႇလူၺ်ႈလွင်ႈၸိူဝ်ႉမႅင်းတၢင်းပဵၼ် COVID-19 ၊ လွၵ်းလၢႆးႁႄႉၵင်ႈတၢင်းပဵၼ် COVID-19 ၸိူဝ်းၼႆႉယူႇယဝ်ႉ။
ယူႇတီႈၸုမ်းပွင်ၵၢၼ်ပၢႆးပၺ်ႇၺႃႇ လႆႈႁူမ်ႈမိုဝ်းၵပ်းသၢၼ်ၸဝ်ႈတႃႇၼ ၼႂ်းမိူင်း/ၼွၵ်ႈမိူင်း ၵူႈတီႈတီႈသေ လႆႈမႃးၶိူင်ႈၵမ်ႉၵႅမ် တႃႇၸႂ်ႉတိုဝ်း ၼႂ်းၶၵ်ႉတွၼ်ႈႁႄႉၵင်ႈ COVID-19 မႃးယူႇယဝ်ႉ။
တႆးလွတ်ႈလႅဝ်း
ယွၼ်ႉႁူဝ်ၼပ်ႉၵူၼ်း ဢၼ်လႆႈသမ်းယႃႈယႃႁႄႉၵင်ႈယဝ်ႉတူဝ်ႈ ၸွတ်ႇတူဝ်ႈလုမ်ႈၾႃႉ တိုၵ်ႉဢေႇႁႅင်းၼႃႇလႄႈ ၸိူဝ်ႉမႅင်းတိုၵ်ႉတေယူႇၸွမ်း ၵူၼ်းႁဝ်းၵႂႃႇထႅင်ႈၶၢဝ်းယၢဝ်းႁိုင် လႄႈ တေၸၢင်ႈယဵၼ်းပဵၼ် မိူၼ်ၼင်ႇ ၶႆႈဝတ်းယႂ်ႇၼၼ်ႉၵူၺ်း ဝႃႈၼႆ။
မိူဝ်ႈဝႃး ဝၼ်းထီႉ 8 August 2021 (လိူၼ်ၵဝ်ႈမႂ်ႇ 1 ၶမ်ႈ ပီႊတႆး 2115 ၼီႈ) Larry Brilliant ၽူႈၶူၼ်ႉၶႂႃႉ လွင်ႈၽႄႈလၢမ်းၸိူဝ်ႉမႅင်း ပဵၼ်ပႃးၽၢႆႇထႅၵ်ႇၼူဝ်ႇလူဝ်ႇၵျီႇ မိူင်းဢမေႇရိၵၢၼ်ႇ လၢတ်ႈတီႈသိုဝ်ႇၶၢဝ်ႇ CNBC ဝႆႉဝႃႈ ၸိူဝ်ႉမႅင်းတၢင်းပဵၼ်ပွတ်ႇၵႂ်ႈ COVID-19 ဢၼ်လႅၵ်ႈလၢႆႈၸိူဝ်ႉၽၼ်းမႂ်ႇ ပဵၼ်ၸိူဝ်ႉၽၼ်းတေႇလ်တႃႇ (Delta) သေ ၽႄႈလၢမ်းၸွတ်ႇတူဝ်ႈလုမ်ႈၾႃႉဝႆႉယူႇ ယၢမ်းလဵဝ်ၼႆႉ ဢမ်ႇပႆႇမုင်ႈႁၼ်ဝႃႈ ၸိူဝ်ႉမႅင်းတေမူတ်းႁၢႆၵႂႃႇ ၼႂ်းၶၢဝ်းယၢမ်း ဢၼ်ၸမ်ၸမ် ၶၢဝ်းတၢင်းၼႃႈၼႆႉလႆႈ ယွၼ်ႉပိူဝ်ႈဝႃႈ ႁူဝ်ၼပ်ႉၵူၼ်းတင်းလုမ်ႈၾႃႉ ဢၼ်လႆႈသမ်းယႃႈယႃ ႁႄႉၵင်ႈၸိူဝ်ႉမႅင်းယဝ်ႉ တိုၵ်ႉဢေႇႁႅင်းၼႃႇ ဝႃႈၼႆ။
ၸွမ်းၼင်ႇ Larry Brilliant လၢႆႈၶူၼ်ႉၶႂႃႉၸၢမ်းတူၺ်း သဵၼ်ႈသၢႆမၢႆၵူၼ်းတိတ်းၸပ်း ၸိူဝ်ႉမႅင်း COVID-19  တီႈၼႂ်းဝဵင်း သၼ်ႇ ၾရၢၼ်ႇသိတ်ႉသ်ၵူဝ်ႇ (San Francisco) လႄႈ ဝဵင်းလူင်ၼိဝ်းယွၵ်ႉ (New York) ၸိုင်ႈမိူင်း ဢမေႇရိၵၢၼ်ႇၼၼ်ႉ ႁဵတ်းႁႂ်ႈႁၼ်တႅၵ်ႇလႅင်းလီဝႃႈ တူဝ်ၼပ်ႉၵူၼ်းတိတ်းၸပ်းၸိူဝ်ႉမႅင်း တေၵိုင်ႉၵၢင်ႉတိူဝ်းၶိုၼ်ႈ သုင်ႁႅင်း ထိုင်တီႈဢမ်ႇမီးၵူၼ်းပၢႆႈလွတ်ႈလႆႈယဝ်ႉသေ ဝၢႆးၼၼ်ႉၵွၼ်ႇ ၸိူဝ်ႉမႅင်းၸင်ႇတေလူတ်းယွမ်းလူင်းမႃး ၼႆယဝ်ႉ။
Photp Credit: EPA
သိုပ်ႇလၢတ်ႈထႅင်ႈဝႃႈ မီးလၢႆးတၢင်းဢၼ်လဵဝ်ၼၼ်ႉၵူၺ်း ႁဝ်းတေဢဝ်ပေႉပုၼ်ႈၸိူဝ်ႉမႅင်းလႆႈ ၼၼ်ႉၵေႃႈပဵၼ် “လွင်ႈသမ်းယႃႈယႃႁႄႉၵင်ႈၸိူဝ်ႉမႅင်း” ၵူၺ်းၼႆယဝ်ႉ။
 ပေႃးဢမ်ႇၸႂ်ႈၸိူင်ႉၼၼ် ၸိူဝ်ႉမႅင်းၵေႃႈ တေသိုပ်ႇလႅၵ်ႈလၢႆႈ ၸိူဝ်ႉၽၼ်းမႂ်ႇတိၵ်းတိၵ်းသေ တိုဝ်ယႃႈယႃပႅတ်ႈ လိုၼ်းသုတ်းမႃး ၸိူဝ်ႉမႅင်းၼႆႉ တေၸၢင်ႈယဵၼ်းပဵၼ် ၸိူဝ်ႉမႅင်းဢၼ်ဢမ်ႇမီးတၢင်းႁၢႆၶၢတ်ႇ မိူၼ်ၼင်ႇ တၢင်းပဵၼ် “ၶႆႈဝတ်းယႂ်ႇ” ၼၼ်ႉပႅတ်ႈၵူၺ်း ဝႃႈၼႆ။
တႄႇၸဵမ်မိူဝ်ႈ ၼႂ်းပၢႆပီႊ 2019 ပူၼ်ႉမႃး လႆႈတႄႇၵူတ်ႇထူပ်းႁၼ် ၸိူဝ်ႉမႅင်းတၢင်းပဵၼ် Coronavirus ပွၵ်ႈဢွၼ်တၢင်းသုတ်း တီႈဝဵင်းဝူႇႁၢၼ်ႇ ၸိုင်ႈမိူင်းၶႄႇသေ တေႃႇထိုင်ယၢမ်းလဵဝ် ၸိူဝ်ႉမႅင်းလႆႈမီးလွင်ႈလႅၵ်ႈလၢႆႈ ၸိူဝ်ႉၽၼ်းလၢႆပွၵ်ႈလၢႆၵမ်းယဝ်ႉလႄႈ ၽႄႈလၢမ်းၸွတ်ႇတူဝ်ႈလုမ်ႈၾႃႉ 220 မိူင်း၊ တူဝ်ၼပ်ႉၵူၼ်းတိတ်းၸပ်း ၸိူဝ်ႉမႅင်း မီးၼမ်ထိုင် 203,460,791 ၵေႃႉ၊ ၵူၼ်းလူႉသဵင်ႈတၢႆ ယွၼ်ႉၸိူဝ်ႉမႅင်းမီး 4,307,536 ၵေႃႉ လႄႈ ၵူၼ်းဢၼ်ယူတ်းယႃႁၢႆၸိုၼ်ႈၶႅၼ်းၶိုၼ်းမီး 182,777,754 ၵေႃႉ ၸွမ်းၼင်ႇ https://www.worldometers.info/coronavirus/ ဢွၵ်ႇၼႄဝႆႉ မိူဝ်ႈၼႆႉ ဝၼ်းထီႉ 9 August 2021 ၶၢဝ်းယၢမ်း 14:10 မူင်း။
တႆးလွတ်ႈလႅဝ်း
မီးၵူၼ်း/ၸုမ်း  ပွမ်ႁဵတ်း Facebook Page ႁွင်ႈၵၢၼ်လူင်ၽၢႆႇပိုၼ်ၽၢဝ်ႇ ၶွင်ႇသီႇဢဝ်ၶိုၼ်းၸိုင်ႈတႆးသေ ပိုၼ်ၽႄႈၶၢဝ်ႇပွမ်ၶၢဝ်ႇၽၢင်း တႃႇႁႂ်ႈပေႃႈမႄႈ ၵူၼ်းမိူင်း ပေႃးတေႁၼ်ၽိတ်းၼိူဝ်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး RCSS/SSA ယူႇယဝ်ႉ။
Facebook Page ဢၼ်ပွမ်ၼႆႉ ၸႂ်ႉၸိုဝ်ႈ Tai Freedom – Shan Version ဢဝ်ႁၢင်ႈ Logo တႆးလွတ်ႈလႅဝ်း သႂ်ႇဝႆႉတီႈ Profile သေ ပွမ်ႁဵတ်းငၢႆးမိူၼ် Facebook Page ႁွင်ႈၵၢၼ်လူင်ၽၢႆႇပိုၼ်ၽၢဝ်ႇ ၶွင်ႇသီႇဢဝ်ၶိုၼ်းၸိုင်ႈတႆးသေ ပိုၼ်ၽႄႈၶၢဝ်ႇပွမ် ၶၢဝ်ႇၽၢင်း တင်ႈၸႂ်ၶႂ်ႈယႃႉၵဝ်း ၸိုဝ်ႈသဵင်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး RCSS/SSA သေဢမ်ႇၵႃး မၢင်ပွၵ်ႈၵေႃႈ Copy ဢဝ်ၶၢဝ်ႇ ၼႂ်းတႆးလွတ်ႈလႅဝ်း ၵႂႃႇပိုၼ်ၽႄႈ ၼႆယဝ်ႉ။
Facebook Page ဢၼ်ပွမ်ၼႆႉ တင်ႈၶိုၼ်ႈမႃး တေဢမ်ႇပႆႇပေႃးႁိုင် ၵူၼ်း Like တိုၵ်ႉမီး 146 ၵေႃႉ လႄႈ ၵူၼ်း Follow မီး 163 ၵူၺ်း ၼႆယဝ်ႉ။
Tai Freedom – Shan Version Facebook Page ၶွင် ႁွင်ႈၵၢၼ်လူင်ၽၢႆႇပိုၼ်ၽၢဝ်ႇ ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) တႄႉ ၵူၼ်း Like မီး သွင်သႅၼ်ပႅတ်ႇမိုၼ်ႇပၢႆ၊ ၵူၼ်း Follow မီး သွင်သႅၼ်ၵဝ်ႈမိုၼ်ႇပၢႆ ယူႇယဝ်ႉ။
ၵွပ်ႈပိူဝ်ႈၼႆလႄႈ ၼင်ႇႁိုဝ်ပေႃးတေဢမ်ႇႁၼ်ၽိတ်းၼိူဝ် မုၵ်ႉၸုမ်းၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ၼၼ်ႉ ၶႂ်ႈယွၼ်းပွင်ႇလႅင်းထိုင် ပေႃႈမႄႈၵူၼ်းမိူင်း လႄႈ ၽူႈလဵၼ်ႈ/ၸႂ်ႉ Social Media ႁဝ်းၶဝ်ၵူႈၵေႃႉ ႁႂ်ႈမေႃထတ်းထွင် ၸႅၵ်ႇၽႄတူၺ်းလီလီဝႃႈ သိုဝ်ႇၶၢဝ်ႇဢၼ်လႂ်ပဵၼ်ဢၼ်တႄႉ ဢၼ်ပွမ်သေ ႁပ်ႉထွမ်ႇလူဢၢၼ်ႇၶၢဝ်ႇၵႂႃႇ ၼႆယဝ်ႉ။
လွင်ႈဢၼ်မီးၵူၼ်း ဢၢင်ႈၸိုဝ်ႈသဵင်မုၵ်ႉၸုမ်း သေၸုမ်းၸုမ်း ဢမ်ႇၼၼ် ပူၵ်ႉၵူဝ်ႇၵူၼ်းသေၵေႃႉၵေႃႉယဝ်ႉ ႁဵတ်းလိၵ်ႈပိုၼ်ၽၢဝ်ႇပွမ်၊ ၽိုၼ်လိၵ်ႈပွမ်၊ ၶၢဝ်ႇငၢဝ်းပွမ်ပိုၼ်ၽႄႈ တင်းၼမ်တင်းလၢႆၼၼ်ႉ ယူႇတီႈ RCSS/SSA တိုၼ်းသၢၼ်ၶတ်းႁၢဝ်ႈႁၢဝ်ႈႁႅင်းႁႅင်း ယူႇယဝ်ႉ။
သင်ပဵၼ်လိၵ်ႈပိုၼ်ၽၢဝ်ႇ ဢမ်ႇၼၼ် ၽိုၼ်လိၵ်ႈမုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ဢၼ်တေႉၼႆၸိုင် တိုၼ်းပိုၼ်ၽႄႈတၢင်း website www.taifreedom.com လႄႈ ႁွင်ႈၵၢၼ်လူင်ၽၢႆႇပိုၼ်ၽၢဝ်ႇ ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ယူႇယဝ်ႉ။
Facebook Page ဢၼ် ႁွင်ႈၵၢၼ်လူင်ၽၢႆႇပိုၼ်ၽၢဝ်ႇ ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) ၸႂ်ႉပဵၼ်တၢင်းၵၢၼ်ၼၼ်ႉ မီးမိူၼ်ၼင်ႇၽၢႆႇတႂ်ႈၼႆႉ-
ၽႃႇသႃႇတႆး =&gt; https://www.facebook.com/TaiFreedomShan/
ၽႃႇသႃႇမၢၼ်ႈ =&gt; https://www.facebook.com/TaiFreedomBurmese/
ၽႃႇသႃႇဢင်းၵိတ်ႉ =&gt;https://www.facebook.com/TaiFreedomEnglish/
ဝီးတီးဢူဝ်း =&gt; https://www.facebook.com/TaiFreedomVideos/
ရေႇတီႇဢူဝ်ႇ =&gt; https://www.facebook.com/TaiFreedomRadio/
ၼိူဝ်ဝႅပ်ႉသၢႆႉ (Website) ပဵၼ် =&gt; https://www.taifreedom.com/
ၼိူဝ်ယူႇထုပ်ႉ (Youtube) သမ်ႉ =&gt; https://www.youtube.com/c/TaiFreedomVideos
ၵပ်းသိုပ်ႇတွင်ႈထၢမ်လႄႈ သူင်ႇၶေႃႈမုၼ်းၶၢဝ်ႇသၢၼ်၊ ဝွၵ်း၊ မွၼ်းၵႂၢမ်း ၸဵမ်ၵႂႃႇၸိူဝ်းၼႆႉ လႆႈတီႈတႂ်ႈၼႆႉလႆႈယူႇၶႃႈဢေႃႈ။
ဢီးမေးလ် (E-Mail) =&gt; rcssinfordepartment@gmail.com
ID: Line လႄႈ Wechat =&gt; taifreedommedia
တႆးလွတ်ႈလႅဝ်း
ဝၢႆးသေ ဢႃႇသီႇယၼ်ႇ မၵ်းမၼ်ႈၽွင်းတၢင်ၶိုၵ်ႉတွၼ်းဢႃႇသီႇယၼ်ႇ တႃႇၶဝ်ႈၵႄႈလိတ်ႈ ပၼ်ႁႃၵၢၼ်မိူင်း မိူင်းႁူမ်ႈတုမ်ယဝ်ႉၼၼ်ႉ တူဝ်ၽွင်းတၢင်ၵေႃႉဢွၵ်ႇမႃးလၢတ်ႈဝႃႈ ၽွင်းၶၢဝ်းတၢင်းမႃးၼႂ်းမိူင်းႁူမ်ႈတုမ်ၼၼ်ႉ ၶႂ်ႈႁူပ်ႉထူပ်းၸွမ်း ၽူႈၵဵဝ်ႇၶွင်ႈၵူႈၽၢႆႇၽၢႆႇၼႆယဝ်ႉ။
မိူဝ်ႈဝၼ်းထီႉ 7 August 2021 (ဝၼ်းလိူၼ်ပႅတ်ႇလပ်း ပီႊတႆး 2115 ၼီႈ) သိုဝ်ႇၶၢဝ်ႇ Reuters ဢွၵ်ႇၼႄဝႆႉဝႃႈ ၽွင်းတၢင်ၶိုၵ်ႉတွၼ်း ဢႃႇသီႇယၼ်ႇ တႃႇမိူင်းႁူမ်ႈတုမ် ဢီႇရဝၼ်ႇ ပိူဝ်ႇႁိၼ်ႇ ယူးသွပ်ႉၾ် Erywan Pehin Yusof ႁၢင်ႈႁႅၼ်းတူဝ်တႃႇတေၶဝ်ႈမႃးၼႂ်းမိူင်းႁူမ်ႈတုမ်သေ ဢၢၼ်းႁူပ်ႉထူပ်းၸွမ်း ၽူႈၵဵဝ်ႇၶွင်ႈၵူႈၽၢႆႇၽၢႆႇၼႆယဝ်ႉ။
ၵူၺ်းၵႃႈ ၽွင်းတၢင်ၶိုၵ်ႉတွၼ်း တေမႃးမိူဝ်ႈလႂ် ဝၼ်းထီႉလႂ်ဢၼ်ဝႃႈၼၼ်ႉတႄႉ ဢမ်ႇလႆႈလၢတ်ႈပႃး ႁူဝ်ယွႆႈမၼ်းၼႆယဝ်ႉ။
ၼႃႈတီႈပုၼ်ႈၽွၼ်း ၽွင်းတၢင်ၶိုၵ်ႉတွၼ်းၼႆႉ တေလႆႈႁဵတ်းၸွမ်းၼင်ႇ ၶေႃႈတူၵ်းလူင်းပၢင်ၵုမ်ဢႃႇသီႇယၼ်ႇ 5 ၶေႃႈ ၼင်ႇႁိုဝ်ၵူႈၽၢႆႇၽၢႆႇတေၵိုတ်းယိုတ်း လွင်ႈၵေႃႇၵၢၼ်ႁၢႆႉ လႄႈ ၸွႆႈၵႄႈလိတ်ႈၼႂ်းၵၢၼ်ၸွႆႈထႅမ် လွင်ႈတူၺ်းထိုင်သုၼ်ႇလႆႈ ၵူၼ်းၼင်ႇၵၼ် ႁူမ်ႈတင်း ၶဝ်ႈၵႄႈလိတ်ႈပိုတ်ႇသဵၼ်ႈတၢင်း ဢုပ်ႇဢူဝ်းၸွမ်း ၼႂ်းၵႄႈၵၢင်ၵူၼ်းမိူင်း ဢၼ်သၢၼ်ၶတ်းၶွင်ႇသီႇသိုၵ်းမၢၼ်ႈ လႄႈ ၸုမ်းၶွင်ႇသီႇသိုၵ်းမၢၼ်ႈ ဝႃႈၼႆ။
ၽွင်းတၢင်ၶိုၵ်ႉတွၼ်းဢႃႇသီႇယၼ်ႇ လၢတ်ႈဝႃႈ − မိူဝ်ႈလဵဝ် တိုၵ်ႉႁၢင်ႈႁႅၼ်း တႃႇဢွၵ်ႇၶၢဝ်းတၢင်းၵႂႃႇ မိူင်းႁူမ်ႈတုမ်၊ ပွၵ်ႈၼႆႉ တေလႆႈႁၢင်ႈႁႅၼ်းတူဝ်လီလီ ယွၼ်ႉဝႃႈ တေလႆႈၵႂႃႇၼႂ်းၼႃႈတီႈပုၼ်ႈၽွၼ်း ဢၼ်ပဵၼ်ၽွင်းတၢင်ၶိုၵ်ႉတွၼ်းၼၼ်ႉ ဢမ်ႇမိူၼ်မိူဝ်ႈ ပွၵ်ႈဢွၼ်တၢင်း ဢၼ်ၵဝ်ႈၶႃႈယၢမ်ႈၵႂႃႇၼႂ်းလိူၼ် June 2021 ပူၼ်ႉမႃးၼၼ်ႉ ၼႆယဝ်ႉ။
သိုပ်ႇလၢတ်ႈဝႃႈ − ၼႂ်းၶၢဝ်းတၢင်းဢၼ်ၵဝ်ၶႃႈ တေယူႇၼႂ်းမိူင်းႁူမ်ႈတုမ်ၼၼ်ႉ တႃႇတေလႆႈ ႁူပ်ႉထူပ်းဢုပ်ႇဢူဝ်းၸွမ်း ၵူႈၽၢႆႇၽၢႆႇၼႆႉ လႆႈဝႃႈလွင်ႈယႂ်ႇႁႅင်းလိူဝ်သေပိူၼ်ႈယဝ်ႉ ယွၼ်ႉၼၼ် ပွၵ်ႈၼႆႉတေလႆႈႁၢင်ႈႁႅၼ်းႁႃၶေႃႈမုၼ်းၵႂႃႇလီလီ ဝႃႈၼႆ။
ၼႂ်းလိူၼ် August 2021 ၼႆႉ ၶွင်ႇသီႇသိုၵ်းမၢၼ်ႈ လႅၵ်ႈလၢႆႈၸိုဝ်ႈၶွတ်ႇၽွတ်ႈပဵၼ် လူင်ပွင်ၸိုင်ႈ ပႂ်ႉႁိူၼ်းဝႆႉသေ မိၼ်းဢွင်ႇလႅင်ႇၵေႃႈ ယုၵ်ႉတူဝ်ၵဝ်ႇပဵၼ် ၸွမ်ၽွင်းလူင်မိူင်းႁူမ်ႈတုမ် သေဢမ်ႇၵႃး ယင်းလၢတ်ႈဝႃႈ ပေႃးထိုင်လိူၼ် August 2023 ၸင်ႇတေၸတ်းႁဵတ်း ပၢင်လိူၵ်ႈတင်ႈၶိုၼ်း ၼႆယူႇယဝ်ႉ။
တႄႇၸဵမ်မိူဝ်ႈသိုၵ်းမၢၼ်ႈယိုတ်းဢၢမ်းၼၢတ်ႈၸိုင်ႈမိူင်း ဝၼ်းထီႉ 1 February 2021 တေႃႇထိုင် မိူဝ်ႈဝႃးဝၼ်းထီႉ 8  August 2021 ၶၢဝ်းတၢင်းႁူၵ်းလိုၼ်ပၢႆၼႆႉ ၵူၼ်းမိူင်းဢၼ်သၢၼ်ၶတ်း တပ်ႉသိုၵ်းမၢၼ်ႈယိုတ်းဢၢမ်းၼၢတ်ႈ လႆႈထုၵ်ႇပိုတ်းယိုဝ်းၶႃႈႁႅမ်တၢႆ မီးထိုင် 960 ၵေႃႉယဝ်ႉၼႆ ၸုမ်းလူလွမ်ၸွႆႈထႅမ် ၵူၼ်းတူၵ်းၶွၵ်ႈၵၢၼ်မိူင်း AAPP ဢွၵ်ႇၼႄဝႆႉၼင်ႇၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 8 August 2021 (လိူၼ်ၵဝ်ႈမႂ်ႇ 1 ၶမ်ႈ ပီႊတႆး 2115 ၼီႈ) ဝၼ်းလိုၼ်းသုတ်း ပၢင်လဵၼ်ႈႁႅင်း Olympics တႃႇၼႂ်းပီႊ 2020 ဢၼ်ၸတ်းႁဵတ်းတီႈ ဝဵင်းလူင်တူဝ်ႇၵျူဝ်ႇ ၸိုင်ႈမိူင်းၵျႃႇပၢၼ်ႇၼၼ်ႉ ၽူႈလဵၼ်ႈႁႅင်း ၸိုင်ႈမိူင်းဢမေႇရိၵၢၼ်ႇ လႆႈသူးၶႅပ်းၶမ်း ထႅင်ႈ 3 ၶႅပ်းသေ ႁူမ်ႈသူးၶႅပ်းၶမ်း ၽၢႆႇၽူႈလဵၼ်ႈႁႅင်း မိူင်းဢမေႇရိၵၢၼ်ႇ လႆႈယူႇ 39 ၶႅပ်းယဝ်ႉသေ ပူၼ်ႉၸိုင်ႈမိူင်းၶႄႇ ဢၼ်လႆႈဝႆႉ သူးၶႅပ်းၶမ်း 38 ၶႅပ်း ၼၼ်ႉဝႃႈၼႆ။
ၽူႈလဵၼ်ႈႁႅင်း ၽၢႆႇၸိုင်ႈမိူင်းဢမေႇရိၵၢၼ်ႇ ဢၼ်ၶဝ်ႈႁူမ်ႈၶႄႉၶဵင်ႇၸွမ်း တီႈၼႂ်းပၢင်လဵၼ်ႈႁႅင်း Olympics တီႈၸိုင်ႈမိူင်းၵျႃႇပၢၼ်ႇ ပွၵ်ႈၵမ်းၼႆႉ လႆႈသူး ၶႅပ်းၶမ်း ၶႅပ်းငိုၼ်း လႄႈ ၶႅပ်းတွင်း ႁူမ်ႈတင်းသဵင်ႈ 113 ဢၼ်သေဢမ်ႇၵႃး ပဵၼ်မိူင်းဢၼ်လႆႈသူး ၼမ်လိူဝ်ပိူၼ်ႈသုတ်းၼႂ်းလုမ်ႈၾႃႉၼႆႉ ဝႃႈၼႆ။
ၽူႈလဵၼ်ႈႁႅင်း မိူင်းၶႄႇ လႆႈၶႅပ်းသူး တၢင်းမူတ်း 88 ဢၼ်၊ မိူင်းရတ်ႉသျႃး လႆႈ 71 ဢၼ် မိူင်းဢင်းၵိတ်ႇ လႆႈ 69 ဢၼ်သေ ၵျႃႇပၢၼ်ႇ ဢၼ်ပဵၼ်ၸဝ်ႈႁိူၼ်းၸတ်းႁဵတ်းပၢင်လဵၼ်ႈႁႅင်းၼႆႉ လႆႈယူႇ 58 ဢၼ်ဝႃႈၼႆ။
Credit : Photo owner
ၼႂ်းဝၼ်းသဝ် ယၢမ်းၵၢင်ၶမ်ႈၼၼ်ႉၵေႃႈ Jill Biden မေးၸွမ်ၸိုင်ႈ မိူင်းဢမေႇရိၵၢၼ်ႇ Joe Biden လႆႈဢုပ်ႇဢူဝ်းၵၼ်တင်း ၽူႈလဵၼ်ႈႁႅင်း မိူင်းဢမေႇရိၵၢၼ်ႇ ၸိူဝ်းႁွတ်ႈၽႅဝ် ယူႇတီႈၵျႃႇပၢၼ်ႇ လူၺ်ႈတၢင်းဢွၼ်ႇလၢႆးသေ လၢတ်ႈဝႃႈ ယူႇတီႈၸွမ်ၸိုင်ႈဢမေႇရိၵၢၼ်ႇသေ ယုၵ်ႉယွင်ႈဢဝ်ၵုင်မုၼ် ၽူႈလဵၼ်ႈႁႅင်းၵူႈၵေႃႉ လႄႈ ယူႇတီႈတူဝ်ၸွမ်ၸိုင်ႈဢမေႇရိၵၢၼ်ႇ Joe Biden ၵေႃႈ ယင်းလၢတ်ႈပႃးဝႃႈ  ပေႃးတေၶဝ်ႈၶၢဝ်းၵၢတ်းၼႆႉ ၽိတ်ႈမွၵ်ႈၽူႈလဵၼ်ႈႁႅင်းၵူႈၵေႃႉ ႁႂ်ႈမိူဝ်းဢႅဝ်ႇယဵမ်ႈ တီႈႁိူၼ်းႁေႃၶၢဝ် ပႃးဝႃႈၼႆ။
ပၢင်လဵၼ်ႈႁႅင်း Olympics တီႈၵျႃႇပၢၼ်ႇ ပွၵ်ႈၵမ်းၼႆႉ ပေႃးဢဝ်ၶပ်ႉမၢႆဝႃႈၼႆၸိုင်ႈ လူဝ်ႇၸတ်းၼႂ်းပီႊ 2020 ၵူၺ်းၼႃႇ ယွၼ်ႉတၢင်းပဵၼ် COVID-19 သေ လႆႈၵိုတ်းလိုဝ်ႈမႃးယူႇပီႊၼိုင်ႈယဝ်ႉလႄႈ  တႃႇတေပဵၼ်ၸတ်းႁဵတ်းမႃးလႆႈ ပၢင်လဵၼ်ႈႁႅင်း Olympics ၼႂ်းပီႊ 2021 ၼႆႉၵေႃႈ လႆႈၶဵင်ႇတႃႉ လွင်ႈယၢပ်ႇၽိုတ်ႇယူႇလၢႆလၢႆလွင်ႈသေ ၽွင်းၸတ်းႁဵတ်း ပၢင်လဵၼ်ႈႁႅင်းၶႄႉၶဵင်ႇၵၼ်ယူႇၼႆႉၵေႃႈ ငဝ်းလၢႆးၵူၼ်းတိတ်းၸပ်း COVID-19 တီႈၸိုင်ႈမိူင်းၵျႃႇပၢၼ်ႇၵေႃႈ တိူဝ်းၶိုၼ်ႈႁႅင်းယူႇမိူၼ်ၵၼ် ဝႃႈၼႆ။
ပၢင်လဵၼ်ႈႁႅင်း Olympics ဢၼ်တေၸတ်းႁဵတ်းၶိုၼ်းထႅင်ႈပွၵ်ႈၼႃႈ ၼႂ်းပီႊ 2024 ၼၼ်ႉ မိူင်းၾရင်ႇသဵတ်ႇ လႆႈႁပ်ႉပုၼ်ႈၽွၼ်း ပဵၼ်ၸဝ်ႈႁိူၼ်းဝႆႉဝႃႈၼႆ။
တႆးလွတ်ႈလႅဝ်း
ပၢင်ၼႄၵၢင်ၸႂ် သၢၼ်ၶတ်းသိုၵ်းမၢၼ်ႈ တီႈၼႂ်းမိူင်းႁူမ်ႈတုမ်ၼၼ်ႉ လႆႈပဵၼ်မႃးပၢၼ်သိုပ်ႇပၢၼ် ယွၼ်ႉသိုၵ်းမၢၼ်ႈ ၵႆႉၵႆႉယိုတ်းဢၢမ်းၼၢတ်ႈ ပိုၼ်ၽၢဝ်ႇႁႂ်ႈတူဝ်ၵဝ်ႇၶိုၼ်ႈပဵၼ်လူင်ပွင်ၸိုင်ႈပႂ်ႉႁိူၼ်း မိူဝ်ႈဝႃးၼႆႉ ၶွပ်ႈတဵမ် 33 ပီႊ ဝၼ်းလိူတ်ႈၼွင်း ပၢင်ၼႄၵၢင်ၸႂ် ၼႂ်းပီႊ 1988။
မိူဝ်ႈဝႃး ဝၼ်းထီႉ 8 August 2021 (လိူၼ်ၵဝ်ႈမႂ်ႇ 1 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ REUTERS ဢွၵ်ႇၼႄဝႆႉဝႃႈ ၵူၼ်းမိူင်းႁူမ်ႈတုမ် ဢွၼ်ၵၼ်ဢွၵ်ႇမႃးပႆတၢင်း ၼႄၵၢင်ၸႂ်ထႅင်ႈပွၵ်ႈၼိုင်ႈ ပဵၼ်ပႃးပၢင်ၼႄၵၢင်ၸႂ်ၶုၵ်းထူပ်း ၼႂ်းဝၼ်းၶွပ်ႈၶူပ်ႇ 33 ပီႊ ဢၼ်ၸုမ်းသိုၵ်းသိုၵ်း ၼေႇဝိၼ်း ၸႂ်ႉႁႅင်းသိုၵ်းပိုတ်းယိုဝ်းၶႃႈႁႅမ်တၢႆ လုၵ်ႈႁဵၼ်း၊ မေႃယႃ လႄႈ ၶႃႈႁၢပ်ႇၵၢၼ်လူင်ပွင်ၸိုင်ႈ ဢိၵ်ႇတင်း ၵူၼ်းမိူင်း ထိုင်တီႈမီးၵူၼ်းလူႉသဵင်ႈတၢႆ ဢမ်ႇယွမ်း 3,000 ၵေႃႉ ၼၼ်ႉၼႆယဝ်ႉ။
ပၢင်ၼႄၵၢင်ၸႂ်ၶုၵ်းထူပ်း ၼႂ်းဝၼ်းၶွပ်ႇၶူပ်ႇ 33 ပီႊ 8888 မိူဝ်ႈဝႃးၼႆႉ လႆႈၸတ်းႁဵတ်းၵႂႃႇ 6 ပိုၼ်ႉတီႈ ၵမ်ႈၼမ်တေပဵၼ်ၼႂ်းတိူင်း မၢၼ်းတလေး၊ ၵူၼ်းၼႄၵၢင်ၸႂ် ဢွၼ်ၵၼ်ႁွင်ႉပၢဝ်ႇဝႃႈ ၼီႈၵဝ်ႇ မိူဝ်ႈပၢၼ် 8888 ၼၼ်ႉ ႁဝ်းတေႁဵတ်းႁႂ်ႈမၼ်းယဝ်ႉတူဝ်ႈ ၼႂ်းပီႊ 2021 ၼႆလႄႈ ၼႂ်းပၢႆႉလိၵ်ႈ ၵမ်ႈပႃႈၼမ်တႅမ်ႈဝႆႉဝႃႈ ၵူၼ်းမိူင်းႁူမ်ႈတုမ် တေဢမ်ႇမီးဝၼ်းလိုမ်း ဝၼ်းလိူတ်ႈၼွင်း 8 August 1988 ၼၼ်ႉ ၼႆယဝ်ႉ။
REUTERS
ဝၢႆးသေမိူင်းႁူမ်ႈတုမ် လႆႈလွတ်ႈလႅဝ်းၵွၼ်းၶေႃတႂ်ႈဢင်းၵိတ်း မိူဝ်ႈဝၼ်းထီႉ 4 January 1948 ယဝ်ႉၼၼ်ႉ ၸဝ်ႈသူၺ်ႇတႅၵ်ႈ ၸဝ်ႈၾႃႉလူင်ယွင်ႁူၺ်ႈ ၶိုၼ်ႈပဵၼ်ၸွမ်ၸိုင်ႈမိူင်းႁူမ်ႈတုမ် (1948–1952) ၵေႃႉဢွၼ် တၢင်းသုတ်း လႄႈ ဢူးၼူႉ သမ်ႉပဵၼ် ၸွမ်ၽွင်းလူင် မိူင်းႁူမ်ႈတုမ် ၵေႃႉဢွၼ်တၢင်းသုတ်း။
 ပီႊ 1949 ၸွမ်သိုၵ်းၼေႇဝိၼ်း ၶိုၼ်ႈပဵၼ်ၽူႈပွင်ၵၢၼ်သိုၵ်း ၶဝ်ႈမႃးၵုမ်းၵမ် ယိပ်းသိုၵ်းတင်းမူတ်းသေ မႄးတမ်းပိူင်တပ်ႉသိုၵ်းမၢၼ်ႈမႂ်ႇ  ဝၼ်းထီႉ  28 October 1958  ဢူးၼူႉ မွပ်ႈဢၢပ်ႈဢႃႇၼႃႇပၼ် ၸွမ်သိုၵ်းၼေႇဝိၼ်း သေ တင်ႈပဵၼ်မႃး “လူင်ပွင်ၸိုင်ႈပႂ်ႉႁိူၼ်း”။
ဝၼ်းထီႉ 29 April 1959 လူင်ပွင်ၸိုင်ႈပႂ်ႉႁိူၼ်း ၸုမ်းသိုၵ်းၼေႇဝိၼ်း ၸႂ်ႉႁႂ်ႈၸဝ်ႈၾႃႉတႆး လူင်းလၢႆးမိုဝ်း မွပ်ႈဢၢမ်းၼၢတ်ႈ ၶိုၼ်းပဵၼ်ၵူၼ်းမိူင်းယူဝ်းယူဝ်း တီႈတူၼ်ႈတီး။
 ဝၼ်းထီႉ  6 February 1960  ႁဵတ်းပၢင်လိူၵ်ႈတင်ႈ ပႃႇလီႇမၢၼ်ႇပွၵ်ႈ (3) ဢူးၼူႉ (ပႃႇတီႇတၢၼ်ႉသျိၼ်း  ၽသပလ) ဢွင်ႇပေႉပၢင်လိူင်ႈတင်ႈသေ ယုၵ်ႉဢဝ် မၢၼ်းဝိၼ်းမွင်ႇ ၶိုၼ်ႈပဵၼ်ၸွမ်ၸိုင်ႈ တင်ႈၸိုဝ်ႈလူင်ပွင်ၸိုင်ႈပဵၼ် “မုၵ်ႉၸုမ်းမိူင်းႁူမ်ႈတုမ် (ပထၸ)”။
 ဢူးၼူႉ ပဵၼ်ၸွမ်ၽွင်းလူင် လႄႈ ယိပ်းပႃးၽၢႆႇၵႅတ်ႇၶႄ၊ ၽၢႆႇၼႂ်းမိူင်း။
 ၽၢႆႇတပ်ႉသိုၵ်း ၸွမ်သိုၵ်းၼေႇဝိၼ်း ပဵၼ်ၸွမ်ပွင်သိုၵ်း။
ၶႅပ်းႁၢင်ႈ &#8211; ၼေႇဝိၼ်း
ၵူၺ်းၵႃႈ ဝၼ်းထီႉ 2 March 1962 ၼၼ်ႉ ၸွမ်သိုၵ်းၼေႇဝိၼ်း ၶိုၼ်ႈသိမ်းဢၢမ်းၼၢတ်ႈ မၢၼ်းဝိၼ်းမွင်ႇသေ တီႉမတ်ႉၽူႈဢွၼ်ႁူဝ်ၵူႈၸၢဝ်းၶိူဝ်း လႄႈ ၸုမ်းလူင်ပွင်ၸိုင်ႈၵမ်ႈၽွင်ႈ။
 ပွၵ်ႈၼႆႉ ပဵၼ်ပၢၼ်သိုၵ်းမၢၼ်ႈ ယိုတ်းဢၢမ်းၼၢတ်ႈ ပွၵ်ႈထီႉ (1)။
 ဝၢႆးယိုတ်းဢၢမ်းၼၢတ်ႈယဝ်ႉ တင်ႈၸိုဝ်ႈၸုမ်းသိုၵ်းမၢၼ်ႈယိုတ်းဢၢမ်းၼၢတ်ႈ ဝႃႈ “လူင်ပွင်ၸိုင်ႈ ၶွင်ႇသီႇလုၵ်ႉၽိုၼ်ႉ (Revolutionary Council)” ၸွမ်သိုၵ်း ၼေႇဝိၼ်း ပဵၼ်ႁူဝ်ပဝ်ႈ မီးၽူႈၶဝ်ႈၸုမ်း 16 ၵေႃႉ ႁူမ်ႈတင်းမူတ်း 17 ၵေႃႉ။
ဝၼ်းထီႉ 30 April 1962 ၼေႇဝိၼ်းပိုၼ်ၽၢဝ်ႇ “သဵၼ်ႈတၢင်း သူဝ်ႇသျႄႇလိတ်ႉမၢၼ်ႈ”။
 ထိုင်မႃး ဝၼ်းထီႉ 4 July 1962 ပိုၼ်ၽၢဝ်ႇ “မၢႆမီႈငဝ်ႈၶၢမ်ႇပိုၼ်ႉပိူင်ၶွတ်ႇၽွတ်ႈ ပႃႇတီႇသဵၼ်ႈတၢင်း သူဝ်ႇသျႄႇလိတ်ႉမၢၼ်ႈ” သေ ပူၵ်းတင်ႈလွၼ်ႉၵႅၼ်ပႃႇတီႇ။
 ဝၼ်းထီႉ 7 July 1962 လုၵ်ႈႁဵၼ်း ၸၼ်ႉၸွမ်တႃႈၵုင်ႈ ဢွၼ်ၵၼ်လုၵ်ႉႁိုၼ်ႇသၢၼ်ၶတ်း ၸုမ်းၼေႇဝိၼ်း ယိုၼ်းဢၢမ်းၼၢတ်ႈ ပွၵ်ႈႁႅၵ်ႈ တီႈၼၼ်ႈ လုၵ်ႈႁဵၼ်း လႆႈထုၵ်ႇယိုဝ်းတၢႆတင်းၼမ်။
 ဝၼ်းထီႉ 8 July 1962 ဢဝ်မၢၵ်ႇတႅၵ်ႇ ယႃႉလူႉလႅဝ်ပႅတ်ႈ ႁူင်းႁေႃလူင် သမႅၵ်ႉၵ လုၵ်ႈႁဵၼ်းၸၼ်ႉၸွမ်တႃႈၵုင်ႈ။
 ဝၢႆးၼၼ်ႉ ၸၼ်ႉၸွမ်တူဝ်ႈတင်းမိူင်း ထုၵ်ႇသင်ႇပိၵ်ႉဢိုတ်း ၶၢဝ်းတၢင်းႁိုင် 2 ပီႊ။
ဝၼ်းထီႉ 9 August 1963 ၶွင်ႇသီႇလုၵ်ႉၽိုၼ်ႉ တီႉၺွပ်းၵုမ်းထိင်းၽူႈဢွၼ်ႁူဝ်ၵၢၼ်မိူင်း၊ မေႃတႅမ်ႈလိၵ်ႈ၊ ၽူႈသိုဝ်ႇၶၢဝ်ႇ၊ ၵူၼ်းႁဵတ်းၵၢၼ် ၼႂ်းလူင်ပွင်ၸိုင်ႈၵမ်ႈၽွင်ႈ ဢၢင်ႈဝႃႈ တုမ်ႉတိူဝ်ႉ လွင်ႈငမ်းယဵၼ်ၸိုင်ႈမိူင်းၼႆယဝ်ႉ။
ဝၼ်းထီႉ 17 May 1964 ၼေႇဝိၼ်း ပိုၼ်ၽၢဝ်ႇယႃႉသိမ်းပႅတ်ႈငိုၼ်းၸေႈ မၢင်ႁႃႈၶၼ် (50 Kyats) လႄႈ မၢင်ပၢၵ်ႇ (100 Kyats) သေ ဝၼ်းထီႉ 20 April 1972 ၼေႇဝိၼ်းၵိုတ်းယင်ႉပုၼ်ႈၽွၼ်း ၸွမ်ပွင်သိုၵ်း။
 ၸွမ်သိုၵ်းလူင် ၸၢၼ်းယူႉ ၶိုၼ်ႈပဵၼ်ၸွမ်ပွင်သိုၵ်းၵေႃႉမႂ်ႇ။
 ၼႂ်းပီႊလဵဝ်ၵၼ်ၼၼ်ႉ ၼေႇဝိၼ်း ၶိုၼ်းၶွတ်ႇၽွတ်ႈလူင်ပွင်ၸိုင်ႈသေ ဢဝ်တူဝ်မၼ်း ယုၵ်ႉပဵၼ်ၸွမ်ၸိုင်ႈသေ ၸွမ်သိုၵ်းလူင် ၸၢၼ်းယူႉ ပဵၼ်ၵႅမ်ၸွမ်ၸိုင်ႈ။
ၵၢၼ်ဢုပ်ႉပိူင်ႇဝၢၼ်ႈမိူင်းလူၺ်ႈ မၢႆမီႈ(ပၵ်းပိူင်)ၼေႇဝိၼ်း လၢႆးသူဝ်ႇသျေႇလိတ်ႉ ပိူင်ၸုမ်းလဵဝ် ပႃႇတီႇလဵဝ်ၼၼ်ႉ ႁဵတ်းႁႂ်ႈဝၢၼ်ႈမိူင်း မီးၼီႈ 3.5 လၢၼ်ႉတေႃႇလႃႇဢမေႇရိၵၢၼ်ႇလႄႈ ၼႂ်းလိူၼ် March 1985 လူင်ပွင်ၸိုင်ႈ မသလ ဢၼ်ၼေႇဝိၼ်းဢွၼ်ႁူဝ် ယႃႉသိမ်းပႅတ်ႈထႅင်ႈငိုၼ်းၸေႈ မၢင် 100 / 50 / 20 Kyats  သေ ထိုင်မႃး ဝၼ်းထီႉ 5 September 1987 သမ်ႉ ပိုၼ်ၽၢဝ်ႇ ယႃႉသိမ်း ပႅတ်ႈထႅင်ႈ ငိုၼ်းၸေႈ မၢင် 75 / 35 / 25 Kyats ဢၼ်တိုၵ်ႉပိုၼ်ၽႄႈၸႂ်ႉတိုဝ်း ဢမ်ႇပႆႇႁိုင်သင် ၼၼ်ႉသေ ဢၼ်တိုၵ်ႉၸႂ်ႉလႆႈယူႇၼၼ်ႉ ပဵၼ်ငိုၼ်းၸေႈ မၢင် 45 လႄႈ 90 ၵျၢပ်ႈၵူၺ်း၊ ယွၼ်ႉဝႃႈပဵၼ်ငိုၼ်းၸေႈဢၼ်  ဢဝ်တူဝ် 9 ၸႅၵ်ႇ ယဝ်ႉ တူၵ်းထုၵ်ႇလႄႈ ယင်းပဵၼ်တူဝ်ၼပ်ႉ ထွၵ်ႈၼၢမ်ႇၼေႇဝိၼ်း ဝႃႈၼႆ။
REUTERS
လိူၼ် March &#8211; November 1985 လုၵ်ႈႁဵၼ်းဢွၵ်ႇမႃး ၼႄၵၢင်ၸႂ် ၶွမ်ႈၶတ်းသိုၵ်းမၢၼ်ႈ ပွၵ်ႈယႂ်ႇသုတ်းထႅင်ႈၵမ်းၼိုင်ႈ တီႈမၢၼ်းတလေး။
 လိူဝ်သေ လုၵ်ႈႁဵၼ်းယဝ်ႉ ယင်းမီးပႃး သင်ႇၶၸဝ်ႈ၊ ၵူၼ်းႁဵတ်းၵၢၼ် ပလိပေႃးၵ ဢိၵ်ႇၵူၼ်းမိူင်းၶဝ်ႈႁူမ်ႈၸွမ်း။
 ဝၢႆးၼၼ်ႉ လုၵ်ႈႁဵၼ်းၸၼ်ႉၸွမ်ၼႂ်းတႃႈၵုင်ႈ လုၵ်ႉႁိုၼ်ႇၼႄၵၢင်ၸႂ်သၢၼ်ၶတ်း လူင်ပွင်ၸိုင်ႈသိုၵ်း မသလ ဢၼ်ၼေႇဝိၼ်းဢွၼ်ႁူဝ်ၼၼ်ႉထႅင်ႈပွၵ်ႈၼိုင်ႈ။
 ၵၢၼ်ၼႄၵၢင်ၸႂ် သၢၼ်ၶတ်းပွၵ်ႈၼႆႉ ႁူၺ်းၸၼ်သူၼ်းလႆႈ ၵူၼ်းၼႂ်းမိူင်းႁူမ်ႈတုမ် ၵူႈထႃႇၼ မႃးႁူမ်ႈၸွမ်းသေ မီးၵူၼ်းတၢႆမၢတ်ႇၸဵပ်း တင်းၼမ် လႄႈ ၼေႇဝိၼ်း ပိုၼ်ၽၢဝ်ႇၽႃႈဝၢင်းဢႃႇၼႃႇ ၼႂ်းဝၼ်းထီႉ 23 June 1988 ဝၢႆးသေ ဢုပ်ႉဝၢၼ်ႈမိူင်းလႆႈ 26 ပီႊ။
ၼေႇဝိၼ်းမွပ်ႈဢႃႇၼႃႇၼႃႇပၼ် ၸွမ်ႁၢၼ် ၸဵင်ႇလုၼ်ႇ ၶိုၼ်ႈပဵၼ်ၸွမ်ၸိုင်ႈမႂ်ႇသေတႃႉ ၸုမ်းလုၵ်ႈႁဵၼ်း ဢမ်ႇယွမ်းႁပ်ႉလႆႈလႄႈ ၶိုၼ်းသိုပ်ႇၼႄၵၢင်ၸႂ် လူၺ်ႈလၢႆးၶိၼ်းၵၼ်ၵိုတ်းယင်ႉၵၢၼ် ၼႂ်းဝၼ်းထီႉ 8 August 1988 (ငဝ်ႈတႄႇၸိုဝ်ႈႁွင်ႉပၢင်လုၵ်ႉႁိုၼ်ႇၼႄၵၢင်ၸႂ် 8888  ဢမ်ႇၼၼ် 8 သီႇတူဝ်) တုၵ်းယွၼ်းႁႂ်ႈ ၸဵင်ႇဝိၼ်း လႄႈ လူင်ပွင်ၸိုင်ႈ မသလ ယၢႆႈၸုမ်းၶဝ်။
ဝၢႆးၼၼ်ႉ ဢမ်ႇႁိုင်သင် လူင်ပွင်ၸိုင်ႈသိုၵ်းမၢၼ်ႈ မသလ ၸႂ်ႉၶိူင်ႈလၢၵ်ႈၼၢၵ်ႈသေ ဢွၵ်ႇၶေႃႈသင်ႇ ႁႂ်ႈယႃႉလူႉပၢင်ၼႄၵၢင်ၸႂ် ဝၼ်းထီႉ 10 August 1988 သိုၵ်းမၢၼ်ႈၶဝ်ႈၵႂႃႇၶႃႈႁႅမ်တၢႆ မေႃယႃလူင် မေႃယႃဢွၼ်ႇ တီႈတႃႈၵုင်ႈ ထိုင်ၼႂ်းႁူင်းယႃ ယွၼ်ႉမေႃယႃၶဝ် ယူတ်းယႃပၼ် ၵူၼ်းၼႄၵၢင်ၸႂ် ၸိူဝ်းလႆႈႁပ်ႉတၢင်းမၢတ်ႇၸဵပ်း။
 မိူဝ်ႈၼၼ်ႉ  ႁူင်းပွႆႇသဵင်သိုၵ်းမၢၼ်ႈ လၢႆးငၢၼ်းဝႃႈ မီးၵူၼ်းထုၵ်ႇတီႉၺွပ်း 1,451 ၵေႃႉ သိုၵ်းမၢၼ်ႈလၢတ်ႈဝႃႈ မီးၵူၼ်းတၢႆ 95 ၵေႃႉ၊ မၢတ်ႇၸဵပ်း 240 ၵေႃႉၼႆ။
မိူဝ်ႈၼႂ်းလိူၼ် September 1988 ၼၼ်ႉ မီးၶၢဝ်ႇပိုၼ်ၽၢဝ်ႇဢွၵ်ႇမႃးဝႃႈ မီးၵူၼ်းလူႉတၢႆ ယွၼ်ႉပၢင်ၼႄၵၢင်ၸႂ်ၼၼ်ႉ မွၵ်ႈ 3,000ၵေႃႉ။
 ၵူၼ်းမၢတ်ႇၸဵပ်း ဢမ်ႇႁူႉထႅင်ႈတင်းၼမ် တီႈတႃႈၵုင်ႈၵူၺ်း မီးၵူၼ်းတၢႆ မွၵ်ႈ 1,000 ၵေႃႉ။
 ဝၼ်းထီႉ 21 September 1988  တပ်ႉသိုၵ်းမၢၼ်ႈ ဢၼ်ၸေႃးမွင်ႇဢွၼ်ႁူဝ် ယိုၼ်းဢၢမ်းၼၢတ်ႈ ၶဝ်ႈဢုပ်ႉပိူင်ႇဝၢၼ်ႈမိူင်းသေ ၸုမ်းၼႄၵၢင်ၸႂ်သၢၼ်ၶတ်း လႆႈတႅၵ်ႇယၢႆႈၵႂႃႇၼႂ်းလိူၼ် October 1988 ယုမ်ႇယမ်ဝႃႈ ၵူၼ်းဢၼ်လႆႈလူႉသဵင်ႈသၢႆၸႂ်တင်းသဵင်ႈ ယွၼ်ႉပၢင်ၼႄၵၢင်ၸႂ်ၼႆႉ တေမီးမွၵ်ႈ 10,000 ၵေႃႉ ၊ ၵူၼ်းႁၢႆလၢႆထႅင်ႈတင်းၼမ်တင်းလၢႆၼႆယူႇ။
ဝၼ်းထီႉ 23 April 1992 ၸွမ်သိုၵ်း တၢၼ်းသူၺ်ႇ ၶိုၼ်းယိုတ်းဢၢမ်းၼၢတ်ႈ တီႈၸေႃးမွင်ႇ။
 လိူၼ် September 2007  ပဵၼ် “လၢႆးလုၵ်ႉၽိုၼ်ႉသီၶမ်းလိူင်” သင်ႇၶၸဝ်ႈၶဝ် ၶွမ်ႈသပိတ်ႈ တင်းမိူင်း လႄႈ ၸွမ်သိုၵ်းတဵင်းၸဵင်ႇ ထုၵ်ႇၶၢႆႉဢွၵ်ႇၼႂ်းသိုၵ်းသေ ယုၵ်ႉပဵၼ်ႁူဝ်ပဝ်ႈပႃႇတီႇ သၢင်ႇသီႈ (USDP) ၶိုၼ်ႈပဵၼ် ၸွမ်ၽွင်းမိူင်း ၼႂ်းဝၼ်းထီႉ 24 October 2007။
 ဝၼ်းထီႉ 7 November 2010 ၸတ်းႁဵတ်းပၢင်လိူၵ်ႈတင်ႈမိူင်းႁူမ်ႈတုမ် ပႃႇတီႇဢၼ်လူင်းၶႄႉၶဵင်ႇလိူၵ်ႈ တင်ႈ မီး 37 ပႃႇတီႇ။
 ပႃႇတီႇသၢင်ႇသီႈ (USDP) ဢၼ်သိုၵ်းမၢၼ်ႈထၢၵ်ႈ ၸွမ်သိုၵ်း တဵင်းၸဵင်ႇ ပဵၼ်ႁူဝ်ပဝ်ႈပႃႇတီႇၼၼ်ႉ ဢွင်ႇပေႉပၢင်လိူၵ်ႈတင်ႈ ဢုပ်ႉပိူင်ႇၽွင်းငမ်းဝၢၼ်ႈမိူင်းတေႃႇပေႃးထိုင် ပီႊ 2015 ယဝ်ႉ။
ပၢင်ႈလိူၵ်ႈတင်ႈ ၼႂ်းပီႊ 20215 ၼၼ်ႉသမ်ႉ ပႃႇတီႇၼူၵ်ႉယုင်း (NLD) ဢၼ်ဢွင်ႇသၢၼ်းသုၵျီႇ ဢွၼ်ႁူဝ် ၶိုၼ်းဢွင်ႇပေႉပၢင်လိူၵ်ႈတင်ႈလႄႈ ဢူးထိၼ်ႇၵျေႃႇ ၶိုၼ်ႈပဵၼ်ၸွမ်ၸိုင်ႈ (2016–2018) ဝၢႆးၼၼ်ႉ ဢူးဝိၼ်းမျိၼ်ႉ ၶိုၼ်ႈပုတ်ႈ ပဵၼ်ၸွမ်ၸိုင်ႈ ၵေႃႉထီႉ (2) ပၢၼ်လူင်ပွင်ၸိုင်ႈၼူၵ်ႉယုင်း NLD (2018–2020)။
ထိုင်မႃးပၢင်လိူၵ်ႈတင်ႈ ၼႂ်းဝၼ်းထီႉ 8 November 2020 ပႃႇတီႇၼူၵ်ႉယုင်း ၶိုၼ်းဢွင်ႇပေႉ ပၢင်လိူၵ်ႈတင်ႈထႅင်ႈ ပၢၼ်ထီႉ 2 လႄႈ လွင်ႈၼႆႉ သိုၵ်းမၢၼ်ႈႁၼ်ဝႃႈ ၶႅပ်းၵၢင်ၸႂ်ပၢင်လိူၵ်ႈတင်ႈ ၼႂ်းပီႊ 2020 မီးလွင်ႈပႅတ်ႉလႅၼ်ၼႆသေ ၸွမ်ၸိၵ်းသိုၵ်းမၢၼ်ႈ မိၼ်းဢွင်ႇလႅင်ႇ ၶိုၼ်းယိုၼ်းဢၢမ်းၼၢတ်ႈ လူင်ပွင်ၸိုင်ႈ ဢၼ်ၵူၼ်းမိူင်းလိူၵ်ႈတင်ႈၶိုၼ်ႈမႃး မိူဝ်ႈၼႂ်းဝၼ်းထီႉ 1 February 2021 ၵူၼ်းမိူင်းမီးလွင်ႈဢွၵ်ႇမႃး ၼႄၵၢင်ၸႂ်သၢၼ်ၶတ်းသိုၵ်းမၢၼ်ႈ တင်းၼမ်တင်းလၢႆသေတႃႉ ၵူၺ်းလႆႈထုၵ်ႇၽၢႆႇသိုၵ်းမၢၼ်ႈၶဝ် ပိုတ်းယိုဝ်းၶႃႈႁႅမ်တၢႆၸမ်ထိုင် 1,000 ၵေႃႉ လႄႈ ၵူၼ်းထုၵ်ႇတီႉၺွပ်းၼမ်ထိုင် 5,000 ပၢႆ ၼႆယဝ်ႉ။
AFP
ထိုင်မႃးၼႂ်းဝၼ်းထီႉ 1 August 2021 ၼႆႉသမ်ႉ သိုၵ်းမၢၼ်ႈၶိုၼ်းပိုၼ်ၽၢဝ်ႇ လုၵ်ႉတီႈၶွင်ႇသီႇသိုၵ်းမၢၼ်ႈ ၶိုၼ်းပဵၼ်လူင်ပွင်ၸိုင်ႈပႂ်ႉႁိူၼ်းၵႂႃႇ တေႃႇပေႃးထိုင်လိူၼ် August 2023 တႃႇထႅင်ႈၶၢဝ်းတၢင်း 2 ပီႊယဝ်ႉ ဝၢႆးၼၼ်ႉ တေၶိုၼ်းၸတ်းႁဵတ်းပၼ် ပၢင်လိူၵ်ႈတင်ႈယူႇ ၼႆယဝ်ႉ။
ပၢင်လိူၵ်ႈတင်ႈ 2020
ၽိုၼ်ဢိင်
Prachachat.net
ပပ်ႉၶွပ်ႈၶူပ်ႇ 20 ပီႊ လီဢိၵ်ႇၸႃႉ ဢမ်ႇၽႃႈဝၢင်းၵၢၼ်ၸိူဝ်ႉၸၢတ်ႈ
တႆးလွတ်ႈလႅဝ်း
မိူဝ်ႈဝၼ်းထီႉ 8 August 2021 (လိူၼ်ၵဝ်ႈမႂ်ႇ 1 ၶမ်ႈ ပီႊတႆး 2115 ၼီႈ) ယၢမ်းဝၢႆးဝၼ်း 13:30 မူင်း ၼၼ်ႉ တပ်ႉသိုၵ်းၸိူဝ်ႉၶိူဝ်းတႆးလႅင် (SNA) ပွႆႇမၢၵ်ႇတိုၵ်းယိုဝ်း ၵႃးသိုၵ်းမၢၼ်ႈ တီႈၼႂ်းဢိူင်ႇႁၢႆးၽၢၵ်ႈ (ဟဲဖက်) ၸႄႈဝဵင်းႁူမ်ႈမၢၵ်ႇလၢင်း တိူင်းၸႄႈၵႅင်းၼႆ လႆႈႁၼ် သိုဝ်ႇၶၢဝ်ႇ The Voice of Shan-Ni ဢွၵ်ႇဝႆႉၼင်ႇၼႆ။
ယွၼ်ႉသိုၵ်းမၢၼ်ႈ ဢဝ်ႁႅင်းသိုၵ်းတင်းၼမ် တူင်ႉၼိုင်ၶဝ်ႈၼႂ်းၼႃႈတီႈၵုမ်းၵမ် တပ်ႉသိုၵ်းၸိူဝ်ႉၶိူဝ်းတႆးလႅင် (SNA) လႄႈ ၸင်ႇထုၵ်ႇၺႃး SNA ပွႆႇမၢၵ်ႇတိုၵ်းယိုဝ်း ၼႆယဝ်ႉ။
ၸဝ်ႈသိုၵ်းလူင် ၸၢႆးထုၼ်း ၽူႈၶၢၼ်ပၢၵ်ႇ တပ်ႉသိုၵ်းၸိူဝ်ႉၶိူဝ်းတႆးလႅင် (SNA) လၢတ်ႈဝႃႈ ဢွင်ႈတီႈဢၼ် ၽၢႆႇႁဝ်းၶႃႈ ပွႆႇမၢၵ်ႇတိုၵ်းယိုဝ်းၼၼ်ႉ တိူဝ်ႉၸပ်းၺႃးၵႃးသိုၵ်းမၢၼ်ႈ ၼိုင်ႈလမ်းသေ သိုၵ်းမၢၼ်ႈ တူၵ်းသုမ်း 2 ၵေႃႉ  မၢတ်ႇၸဵပ်း 5 ၵေႃႉ ဝႃႈၼႆ။
“မိူဝ်ႈလဵဝ်ၼႆႉ ပိဝ်ႇႁႃႇမူးၶဝ် ယူႇဝႆႉတီႈၼမ်ႉတေႃး (နန့်တော) သေ သၢႆသိုၵ်းမၢၼ်ႈ တူင်ႉၼိုင်ၶဝ်ႈမႃးၼႂ်း ၼႃႈတီႈၵုမ်းၵမ် SNA ၸဵမ်မိူဝ်ႈဝၼ်းထီႉ 7 August 2021 ၼၼ်ႉယဝ်ႈၶႃႈ ၶဝ်ပၵ်းတပ်ႉတီႈ ၼမ်ႉတေႃးသေ မိူဝ်ႈဝႃး ဝၼ်းထီႉ 8 August 2021 ယၢမ်းဝၢႆးဝၼ်း ၶိုၼ်းဢဝ်ၵႃးသိုၵ်း 3 လမ်း ၶဝ်ႈမႃးထႅင်ႈလႄႈ ၽၢႆႇ SNA ႁဝ်းၶႃႈ တပ်ႉၸုမ်း 753 ၸင်ႇလႆႈၵႂႃႇပွႆႇမၢၵ်ႇတိုၵ်းယိုဝ်း” ဝႃႈၼႆ။
ၸဝ်ႈသိုၵ်းလူင် ၸၢႆးထုၼ်း ယင်းသိုပ်ႇလၢတ်ႈထႅင်ႈဝႃႈ ဝၢႆးသေထုၵ်ႇ SNA ပွႆႇမၢၵ်ႇတိုၵ်းယိုဝ်းယဝ်ႉ သၢႆသိုၵ်းမၢၼ်ႈ ၶိုၼ်းထွႆႁူၼ်လင်ၵႂႃႇ ဝႃႈၼႆ။
“သၢႆငၢႆပၢင်တိုၵ်းတႄႉၵေႃႈ မၼ်းယူႇတီႈ ၽၢႆႇသိုၵ်းမၢၼ်ႈၵူၺ်း၊ သင်ဝႃႈ သိုၵ်းမၢၼ်ႈ ဢဝ်ႁႅင်းသိုၵ်း တူင်ႉၼိုင်ၶဝ်ႈမႃးၼႂ်းၼႃႈတီႈၵုမ်းၵမ် SNA တိၵ်းတိၵ်းၵေႃႈ ပၢင်တိုၵ်းၸၢင်ႈတေသိုပ်ႇပဵၼ်ထႅင်ႈယူႇ” ဝႃႈၼႆ။
မိူဝ်ႈဝၼ်းထီႉ 6 August 2021 ၼၼ်ႉၵေႃႈ တပ်ႉသိုၵ်းၸိူဝ်ႉၶိူဝ်းတႆးလႅင် (SNA) လႄႈ သိုၵ်းမၢၼ်ႈ ပဵၼ်ပၢင်တိုၵ်းၵၼ်တီႈၼႂ်းဢိူင်ႇႁၢႆးၽၢၵ်ႈ ၸႄႈဝဵင်းႁူမ်ႈမၢၵ်ႇလၢင်း မိူၼ်ၵၼ်။
တႆးလွတ်ႈလႅဝ်း
Photo – Shanni Nationalities Army Facebook Page
မိူဝ်ႈၼႆႉ ဝၼ်းထီႉ 8 August 2021 (လိူၼ်ၵဝ်ႈမႂ်ႇ 1 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ်ၸဝ်ႉ 04:00 မူင်းၼၼ်ႉ သိုၵ်းမၢၼ်ႈ လႄႈ သိုၵ်း TNLA ပဵၼ်ပၢင်တိုၵ်းၵၼ် တီႈၼႂ်းၵႄႈ မၢၼ်ႈၼမ်ႉမ လႄႈ  မၢၼ်ႈဝဵင်းၵၢင်း ၼႂ်းၸႄႈဝဵင်းၼမ်ႉၶမ်း ၸိုင်ႈတႆးပွတ်းႁွင်ႇသေ ႁဵတ်းႁႂ်ႈမၢၵ်ႇၵွင်ႈတိူဝ်ႉၸပ်းၺႃး ၵူၼ်းမၢၼ်ႈၼမ်ႉမၵေႃႉၼိုင်ႈ မၢတ်ႇၸဵပ်းႁၢဝ်ႈႁႅင်း ၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ လၢတ်ႈၼႄဝႃႈ မိူဝ်ႈဝႃးၵၢင်ၶမ်ႈ သိုၵ်း TNLA ယူႇဝႆႉတၢင်းဝဵင်းၵၢင်း တၢင်းၶူဝ်လဵၵ်း ၸွမ်းၼႂ်းတူင်ႈၼႃးၸိူဝ်းၼၼ်ႉ သိုၵ်းမၢၼ်ႈသမ်ႉ မီးဝႆႉတီႈမၢၼ်ႈႁူဝ်ပုင်ႇ၊ ယၢမ်းၵၢင်ၶိုၼ်းၼႆႉ သိုၵ်းမၢၼ်ႈ လုၵ်ႉတီႈမၢၼ်ႈႁူဝ်ပုင်ႇသေ ဢၢင်ႈၵႂႃႇတၢင်းဝဵင်းၵၢင်း သိုၵ်း TNLA သမ်ႉပႂ်ႉမူတ်းယိုဝ်းလႄႈ သွင်ၽၢႆႇလႆႈပဵၼ်ပၢင်တိုၵ်းၵၼ်သေ ၽၢႆႇသိုၵ်းမၢၼ်ႈ တၢႆၼိုင်ႈၵေႃႉ၊ ဝၢႆးသေၼၼ်ႉ သိုၵ်းမၢၼ်ႈၶိုၼ်းထွႆမႃးတီႈ မၢၼ်ႈၼမ်ႉမ၊ မိူဝ်ႈၽွင်း သိုၵ်းမၢၼ်ႈ ထွႆၶဝ်ဝၢၼ်ႈမႃးၼၼ်ႉ သဵင်ၶဝ်မေႃးပၼ်း မႃးၸွမ်းတၢင်း ၶိင်းသူၺ်ႇၵျွင်း ဢႃႇယု 70 ပၢႆ ဢၼ်ပဵၼ်ၵူၼ်းမၢၼ်ႈၼမ်ႉမ ၵႂႃႇမႄးပိၵ်ႉၽၵ်းတူတႅင်းသေ သိုၵ်းမၢၼ်ႈသမ်ႉ ဢဝ်ၵွင်ႈယိုဝ်းသႂ်ႇ ၶိင်းသူၺ်ႇၵျွင်း လႄႈ မၢၵ်ႇၵွင်ႈတိူဝ်ႉၸပ်းၺႃး တီႈသူပ်း ဢိၵ်ႇ ၶဵဝ်ႈ မၢတ်ႇၸဵပ်းႁၢဝ်ႈႁႅင်း ဝႃႈၼႆ။
ၵူၼ်းမိူင်းၼႂ်းပိုၼ်ႉတီႈ ယင်းသိုပ်ႇလၢတ်ႈထႅင်ႈဝႃႈ ပၢင်တိုၵ်းတႄႉၵေႃႈ ႁိုင်မွၵ်ႈ 15-20 မိၼိတ်ႉၼႆႉၵူၺ်းၶႃႈ သိုၵ်းမၢၼ်ႈ ဢၼ်မီးတီႈၸၶၢၼ်းတိတ်ႉၼၼ်ႉသမ်ႉ ယိုဝ်းမၢၵ်ႇလူင်မႃးၸိူင်ႉၼၼ်ၵူၺ်းၶႃႈ၊ တေႃႇထိုင် ယၢမ်းၵၢင်ၼႂ် 06:00 မူင်း သိုၵ်းမၢၼ်ႈတိုၵ်ႉယိုဝ်းမၢၵ်ႇလူင်မႃး ပဵၼ်ၵမ်းပဵၼ်ၵမ်းယူႇ၊ သိုၵ်း TNLA တႄႉ ထွႆၶိုၼ်ႈၵႂႃႇတၢင်း မၢၼ်ႈမႂ်ႇ ႁူဝ်ၸၢၵ်ႈၾႆး မၢၼ်ႈၼမ်ႉမ ၼၼ်ႉယဝ်ႉ ဝႃႈၼႆ။
ၶိင်းသူၺ်ႇၵျွင်း ၵူၼ်းမၢၼ်ႈၼမ်ႉမ ၵေႃႉဢၼ်ထုၵ်ႇၺႃး သိုၵ်းမၢၼ်ႈ ဢဝ်ၵွင်ႈယိုဝ်းသႂ်ႇသေ မၢတ်ႇၸဵပ်းႁၢဝ်ႈႁႅင်းၼႆႉ ၸုမ်းပရႁိတၶဝ် ဢဝ်လူတ်ႉၵႃး ၵႂႃႇႁပ်ႉသူင်ႇ ယူတ်းယႃတူဝ်ဝႆႉတီႈႁူင်းယႃ ဝဵင်းၼမ်ႉၶမ်းယဝ်ႉ ဝႃႈၼႆ။
ၼွၵ်ႈလိူဝ်သေၼၼ်ႉ လႆႈႁပ်ႉႁူႉဝႃႈ ၶိင်းသူၺ်ႇၵျွင်းၼႆႉ ယူႇၸွမ်းလုၵ်ႈလၢၼ်ဝႆႉၵူၺ်း ၵေႃႉပဵၼ်မေးၼၢင်းတႄႉ လူႉသဵင်ႈၵၢမ်ႇၵႂႃႇယဝ်ႉ ဝႃႈၼႆ။
တႆးလွတ်ႈလႅဝ်း
Photo &#8211; CJ
ၸွမ်းၼင်ႇမီးၵူၼ်း/ၸုမ်း ၶႂ်ႈယႃႉၵဝ်းၸိုဝ်ႈသဵင်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး RCSS/SSA ၼင်ႇႁိုဝ် ပေႃႈမႄႈၵူၼ်းမိူင်း ပေႃးတေႁၼ်ၽိတ်းၼႆသေ ၼႂ်းဝူင်ႈဝၢင်ႈၼႆႉ ၵမ်းၵမ်းလႆႈႁၼ် လိၵ်ႈပိုၼ်ၽၢဝ်ႇ ဢိၵ်ႇ ၽိုၼ်လိၵ်ႈ ဢၼ်ပွမ် (ၵႅၵ်းၽၢင်း) ဢၢင်ႈဢိင်ၸိုဝ်ႈသဵင်မုၵ်ႉၸုမ်း RCSS/SSA သေ ပိုၼ်ၽၢဝ်ႇဢွၵ်ႇမႃး ဢမ်ႇထၢတ်ႇဢမ်ႇဝၢႆး။
 
ၸွမ်းၼင်ႇ ၽိုၼ်လိၵ်ႈ ဢၼ်မီးမၢႆဝၼ်း &#8211; ပီႊ (2021) Aug (7) ဝၼ်း ၼႆသေ ပိုၼ်ၽႄႈဝႆႉယူႇၼိူဝ် Social Media Online လူၺ်ႈတႅမ်ႈဝႆႉဝႃႈ ထိုင်/ ၶုၼ်သိုၵ်းလူင် ၸိုၼ်ႈမၢဝ်းသႂ် ၽူႈၵွၼ်းသၢႆသိုၵ်း 701 ထုင်မၢဝ်းၸူဝ်ႈၶဝ်း (လိၵ်ႈလပ်ႉ) “လွင်ႈတၢင်း ၸီႉသင်ႇႁႂ်ႈတီႉၺွပ်း ၽူႈဢွၼ်ႁူဝ်ၼႄၵၢင်ၸႂ် လႄႈ ႁႂ်ႈႁိပ်ႈၵဵပ်းၶွၼ်ႇ” ၼႆၼၼ်ႉ တိုၼ်းဢမ်ႇမၢၼ်ႇမႅၼ်ႈလႃးလႃး။
 
ၼႂ်းၽိုၼ်လိၵ်ႈပွမ်ၼၼ်ႉ တႅမ်ႈဝႆႉဝႃႈ လွင်ႈဢၼ်ၵူၼ်းမိူင်း ဝၢၼ်ႈၵွင်းဝဵင်း ဢိူင်ႇၼမ်ႉဢုမ် ၸႄႈဝဵင်းမူႇၸေႊ လုၵ်ႉႁိုၼ်ႇၼႄၵၢင်ၸႂ်တေႃႇ မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး RCSS ၵဵပ်းသိုၵ်းၼၼ်ႉ မၼ်းတုမ်ႉတိူဝ်ႉၵုင်ႇသိၵ်ႈၶႃႇမုၵ်ႉၸုမ်း လႄႈ ႁႂ်ႈႁွင်ႉထတ်းၽူႈဢွၼ်ႁူဝ် ဝၢၼ်ႈၵွင်းဝဵင်း လႄႈ ပေႃးမီးလွင်ႈတုမ်ႉတွပ်ႇ ႁႂ်ႈတီႉမတ်ႉၵမ်းလဵဝ် ၼႆယူႇ။
 
လွင်ႈၼႆႉ ယွၼ်းပွင်ႇလႅင်းၼႄ ပေႃႈမႄႈၵူၼ်းမိူင်းႁဝ်းၶႃႈဝႃႈ တႄႇၸဵမ်မိူဝ်ႈလၢႆသိပ်းပီႊပူၼ်ႉမႃး တပ်ႉဢုပ်ႉပိူင်ႇ 701 ၶွင်ႇသီႇဢဝ်ၶိုၼ်းၸိုင်ႈတႆး RCSS တူင်ႉၼိုင်ယူႇသဝ်း တၢင်းထုင်ႉမၢဝ်းၼႆႉ ဢမ်ႇတွၼ်ႉမီး ပေႃႈမႄႈၵူၼ်းမိူင်း ၼႄၵၢင်ၸႂ်လိုပ်ႈလမ်း ၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး RCSS/SSA မႃးသေပွၵ်ႈ၊ ၵႃႈၵွၼ်ႇပူၼ်ႉမႃး ယူႇတီႈတပ်ႉဢုပ်ႉပိူင်ႇ 701 လႄႈ ပေႃႈမႄႈၵူၼ်းမိူင်းထုင်ႉမၢဝ်း မီးလွင်ႈၶဝ်ႈဢွၵ်ႇသူႇၸႂ်းၸွႆႈထႅမ်ၵၼ်မႃးတႃႇသေႇ ယူႇယဝ်ႉ။
 
ၸွမ်းၼင်ႇလႆႈႁၼ်မႅၼ်ႈတႄႉ မိူဝ်ႈၼႂ်းဝၼ်းထီႉ 7 August 2021 ၼၼ်ႉ ပေႃႈမႄႈပီႈၼွင်ႉၵူၼ်းမိူင်း မၢၼ်ႈၵွင်းဝဵင်း ဢိူင်ႇၼမ်ႉဢုမ် ၸႄႈဝဵင်းမူႇၸေႊၶဝ် ဢွၼ်ၵၼ်ဢွၵ်ႇမႃးၼႄၵၢင်ၸႂ်တေႃႇ ၸုမ်းသိုၵ်း SSPP/SSA ဢၼ်မီးယိူင်းဢၢၼ်း တေၶဝ်ႈၵႂႃႇၵဵပ်းသိုၵ်းမႂ်ႇ ၼႂ်းမၢၼ်ႈၵွင်းဝဵင်း ၸိူဝ်းတိုၵ်ႉပဵၼ်လုၵ်ႈဢွၼ်ႇဢႃႇယု 10 ၶူပ်ႇ ၼႆလႄႈ မိူဝ်ႈဝၼ်းထီႉ 28 June 2021 ပူၼ်ႉမႃးၼၼ်ႉၵေႃႈ ပေႃႈမႄႈၵူၼ်းမိူင်း ၼႂ်းၸႄႈဝဵင်းၼမ်ႉၶမ်း ဢဵၼ်ႁႅင်းၵူၼ်း ၼပ်ႉႁူဝ်ႁဵင် ႁူမ်ႈၵၼ်ဢွၵ်ႇၼႄၵၢင်ၸႂ်လိုပ်ႈလမ်း ႁႂ်ႈၸုမ်းသိုၵ်း SSPP/SSA ထွၼ်တပ်ႉဢွၵ်ႇ ၼႂ်းထုင်ႉမၢဝ်း ယူႇယဝ်ႉ။
 
လွင်ႈဢၼ်ဝႃႈ ယွၼ်ႉၶဝ်ႈၼမ်ႉတၢင်းၵိၼ် RCSS/SSA ဢမ်ႇၵုမ်ႇထူၼ်ႈသေ ပွတ်းထုင်ႉမၢဝ်းၼၼ်ႉ RCSS လႆႈပွမ်ႁဵတ်းၵူၼ်းသိုၵ်း SSPP သေၵဵပ်းၶွၼ်ႇ ဢၼ်ဝႃႈၼၼ်ႉၵေႃႈ ဢမ်ႇၸႂ်ႈၽိုၼ်လိၵ်ႈ မုၵ်ႉၸုမ်း RCSS လႃးလႃး၊ တိုၼ်းပဵၼ်ပူၵ်ႉၵူဝ်ႇၵူၼ်း/ၸုမ်း သေၵေႃႉသေၸုမ်း ၶဵၼ်ႇတႅမ်ႈၶိုၼ်ႈမႃး တႃႇႁႂ်ႈၵူၼ်းမိူင်းပေႃးတေႁၼ်ၽိတ်းၼိူဝ် RCSS/SSA ၵူၺ်းယူႇယဝ်ႉ။
 
ယွၼ်ႉမီးၵူၼ်း ဢၢင်ႈၸိုဝ်ႈသဵင်မုၵ်ႉၸုမ်း RCSS/SSA ႁဵတ်း လိၵ်ႈပိုၼ်ၽၢဝ်ႇပွမ်၊ ၽိုၼ်လိၵ်ႈပွမ်၊ ၶၢဝ်ႇငၢဝ်းပွမ်ပိုၼ်ၽႄႈ တင်းၼမ်တင်းလၢႆသေ ယူႇတီႈ RCSS/SSA တိုၼ်းသၢၼ်ၶၢတ်းႁၢဝ်ႈႁၢဝ်ႈႁႅင်းႁႅင်း လႄႈ သင်ပဵၼ်လိၵ်ႈပိုၼ်ၽၢဝ်ႇ ဢမ်ႇၼၼ် ၽိုၼ်လိၵ်ႈ မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး RCSS/SSA ဢၼ်တႄႉၼႆၸိုင် တိုၼ်းပိုၼ်ၽႄႈတၢင်း website www.taifreedom.com လႄႈ တီႈၼိူဝ် Facebook Page – Tai Freedom &#8211; Shan Version ပဵၼ်တၢင်းၵၢၼ်ယူႇယဝ်ႉ။
 
 
တႆးလွတ်ႈလႅဝ်း
ယွၼ်ႉၸုမ်းသိုၵ်း SSPP/SSA တေမႃးၵဵပ်းသိုၵ်း ဢဝ်လုၵ်ႈဝၢၼ်ႈၵူၼ်းသူၼ်ၼႆလႄႈ ပီႈၼွင်ႉမၢၼ်ႈၵွင်းဝဵင်း ဢိူင်ႇၼမ်ႉဢုမ် ၸႄႈဝဵင်းမူႇၸေႊ ၸိုင်ႈတႆးပွတ်းႁွင်ႇ ႁူမ်ႈၵၼ်လုၵ်ႉႁိုၼ်ႇ ၼႄၵၢင်ၸႂ်သၢၼ်ၶတ်းတေႃႇ လၢႆးႁဵတ်းသၢင်ႈ ၸုမ်းသိုၵ်း SSPP/SSA ၼႆယဝ်ႉ။
မိူဝ်ႈၼႆႉ ဝၼ်းထီႉ 7 August 2021 (ဝၼ်းလိူၼ်ပႅတ်ႇလပ်း ပီႊတႆး 2115 ၼီႈ) ယၢမ်းႁူဝ်ၶမ်ႈ 17:30 မူင်းၼၼ်ႉ ပီႈၼွင်ႉမၢၼ်ႈၵွင်းဝဵင်း ဢိူင်ႇၼမ်ႉဢုမ် ၸႄႈဝဵင်းမူႇၸေႊ တင်းဝၢၼ်ႈ ႁူမ်ႈၵၼ်ၼႄၵၢင်ၸႂ်သၢၼ်ၶတ်း လိုပ်ႈႁေႃႈ လွင်ႈဢၼ်ၸုမ်းသိုၵ်း SSPP/SSA တေမႃးၵဵပ်းသိုၵ်း  ဢဝ်လုၵ်ႈဝၢၼ်ႈၵူၼ်းသူၼ် (လုၵ်ႈဢွၼ်ႇဢႃႇယု 10 ၶူပ်ႇၶိုၼ်ႈၼိူဝ်) ၼၼ်ႉ ၼႆယဝ်ႉ။
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ ပွင်ႇၶၢဝ်ႇမႃးတီႈ တႆးလွတ်ႈလႅဝ်းဝႃႈ လွင်ႈဢၼ်တေၵဵပ်းသိုၵ်းၼႆႉ ၸုမ်းသိုၵ်း SSPP/SSA ပွင်ႇၶၢဝ်ႇမႃးတီႈ မၢၼ်ႈၵွင်းဝဵင်း ၼႂ်းဝၼ်းထီႉ 5 August 2021 ၶႃႈဢေႃႈ၊ ၼႂ်းဝၼ်းထီႉ 6 August 2021 ၵူၼ်းဝၢၼ်ႈၶဝ် ႁဵတ်းပၢင်ၵုမ်ၵၼ်သေ လွင်ႈ SSPP/SSA ၵဵပ်းသိုၵ်းၼႆႉ ၵွပ်ႈပိူဝ်ႈဢမ်ႇၶႂ်ႈပၼ်ၵူၼ်းလႄႈ ထိုင်မႃး မိူဝ်ႈၼႆႉ ဝၼ်းထီႉ 7 August 2021 ၵူၼ်းမၢၼ်ႈၵွင်းဝဵင်း ဢိူင်ႇၼမ်ႉဢုမ် တင်းဝၢၼ်ႈ ၸင်ႇႁူမ်ႈၵၼ် ယိပ်းၸဵမ်ၵၢၵ်ႇ၊ မေႃႈ၊ ၽႃႉ၊ မိတ်ႈ ၵူႈလွင်ႈလွင်ႈသေ ဢွၵ်ႇၼႄၵၢင်ၸႂ်သၢၼ်ၶတ်း လိုပ်ႈႁေႃႈ ၸုမ်းသိုၵ်း SSPP/SSA ဝႃႈၼႆ။
ၵူၼ်းမိူင်းၼႂ်းပိုၼ်ႉတီႈ ယင်းသိုပ်ႇလၢတ်ႈထႅင်ႈဝႃႈ လွင်ႈၸုမ်းသိုၵ်း SSPP/SSA တေႁွင်ႉႁဵတ်းပၢင်ၵုမ်သေ ၵဵပ်းသိုၵ်းၼႆႉ ပဵၼ်ၼႂ်းဢိူင်ႇၼမ်ႉဢုမ် တီးမ ၸဵမ်ၸိူဝ်းၼႆႉ ၶႂ်ႈဝႃႈၵူႈဝၢၼ်ႈယဝ်ႉၶႃႈ၊ ၵူၼ်းဝၢၼ်ႈတီးမတႄႉ ၸုမ်းသိုၵ်း SSPP/SSA မႃးတီႉၺွပ်းၵႂႃႇ 4 ၵေႃႉ၊ ၶိုၼ်းပၢႆႈလွတ်ႈမႃး 3 ၵေႃႉ ဢၼ်တိုၵ်ႉထုၵ်ႇ SSPP/SSA တီႉၺွပ်းဝႆႉသမ်ႉ ၵိုတ်းထႅင်ႈယူႇၵေႃႉၼိုင်ႈဢေႃႈ လၢတ်ႈၼႄၼင်ႇၼႆ။
မိူဝ်ႈဝၼ်းထီႉ 27 June 2021 ၼၼ်ႉၵေႃႈ ယွၼ်ႉၸုမ်းသိုၵ်း SSPP/SSA ဢထမ်ႇမတီႉၺွပ်းဢဝ်တူဝ် လုင်းသၢင်ႇၶမ်းဢၢႆႈ ဢႃႇယု 50 ပၢႆ ဢၼ်ပဵၼ်ၵူၼ်းဝၢၼ်ႈသွၼ်းၵႂႃႇသေ ထိုင်တီႈႁဵတ်းႁႂ်ႈ လုင်းသၢင်ႇၶမ်းဢၢႆႈ လူႉသဵင်ႈၵၢမ်ႇၵႂႃႇၼႂ်းမိုဝ်းၶဝ်လႄႈ ပေႃႈမႄႈၵူၼ်းမိူင်း မၢၼ်ႈသွၼ်း ၸေႊဝဵင်းၼမ်ႉၶမ်း ဢမ်ႁၢၼ်ႉၸႂ်သေ ႁူမ်ႈၵၼ် လုၵ်ႉၽိုၼ်ႉ ယွၼ်းလွင်ႈမၢၼ်ႇမႅၼ်ႈ လႄႈ ၼႄၵၢင်ၸႂ်သၢၼ်ၶတ်း လၢႆးႁဵတ်းသၢင်ႈ ၸုမ်းသိုၵ်း SSPP/SSA တီႈတႃႈႁိူဝ်းဝၢၼ်ႈသွၼ်း ပၢင်သဝ်း SSPP/SSA ယူႇယဝ်ႉ။
ထိုင်မႃး ဝၼ်းထီႉ 28 June 2021 ပေႃႈမႄႈၵူၼ်းမိူင်း ၼႂ်းၸႄႈဝဵင်းၼမ်ႉၶမ်း ဢဵၼ်ႁႅင်းၵူၼ်း ၼပ်ႉႁဵင် ႁူမ်ႈၵၼ် ဢွၵ်ႇၼႄၵၢင်ၸႂ်သၢၼ်ၶတ်း ႁႂ်ႈၸုမ်းသိုၵ်း SSPP/SSA ထွၼ်တပ်ႉဢွၵ်ႇ ၼႂ်းထုင်ႉမၢဝ်း မိူၼ်ၵၼ်။
လုင်းသၢင်ႇၶမ်းဢၢႆႈ ၵေႃႉဢၼ်ထုၵ်ႇ ၸုမ်းသိုၵ်း SSPP/SSA တီႉၺွပ်းၵႂႃႇသေ ထိုင်တီႈလႆႈ လူႉသဵင်ႈၵၢမ်ႇၵႂႃႇၼၼ်ႉ ဢၼ်ပဵၼ်လုၵ်ႈလၢင်းၼၢင်းမေး ပီႈၼွင်ႉၸိူဝ်ႉၶိူဝ်း လုင်းသၢင်ႇၶမ်းဢၢႆႈ လႄႈ ၵူၼ်းဝၢၼ်ႈသွၼ်း တုၵ်းယွၼ်းၶိုၼ်း ၶၢပ်ႈတူဝ်တၢႆ ဝႃႈၼႆသေတႃႉ တေႃႇထိုင်ယၢမ်းလဵဝ် ယင်းဢမ်ႇပႆႇလႆႈၶိုၼ်း ၼႆယဝ်ႉ။
တႆးလွတ်ႈလႅဝ်း
Photo &#8211; CJ
တႆးလွတ်ႈလႅဝ်း
မီးၵူၼ်းႁဵတ်းၶၢဝ်ႇပွမ်ၶၢဝ်ႇၽၢင်း လွင်ႈဢမ်ႇၸိုဝ်ႈဢမ်ႇၸႂ်ႈ ပိုၼ်ၽႄႈၼိူဝ် Social Media သေ တင်ႈၸႂ်ၶႂ်ႈယႃႉၵဝ်း ၸိုဝ်ႈသဵင်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) လႄႈ သေႃႇသူၼ်းႁဵတ်းႁႂ်ႈ ပေႃႈမႄႈၵူၼ်းမိူင်း ႁၼ်ၽိတ်းၼိူဝ် RCSS ယူႇယဝ်ႉ။
မိူဝ်ႈဝၼ်းထီႉ 6 August 2021 Facebook ဢၼ်ၸႂ်ႉၸိုဝ်ႈ “တႅတ်ႈ တေႃး”  တႅမ်ႈတၢင်ႇၶၢဝ်ႇဝႃႈ &#8220;ၶွင်ႇသီႇဢဝ်ၶိုၼ်းၸိုင်ႈတႆး RCSS လႄႈ တပ်ႉသိုၵ်းဝ UWSA ႁူပ်ႉထူပ်းၵၼ်တီႈ ငဝ်ႈၸိုင်ႈလွႆတႆးလႅင်း လွင်ႈတၢင်း ၶၢႆတီႈလိၼ်ပၼ်ဝၵုမ်းၵမ် ၶဝ်ႈမႃးၼႂ်း RCSS တႃႇ 2 လၵ်း ၵွပ်ႈ RCSS လူဝ်ႇငိုၼ်းတႃႇၸႂ်ႉၼႃႈသိုၵ်းပွတ်းႁွင်ႇ ၵွပ်ႈၵေႃႉသိုၵ်း ၵေႃႉႁၢၼ် RCSS တုၵ်ႉၶယၢပ်ႇယၢၵ်ႈ တေသဵင်ႈဢသၢၵ်ႈလူၺ်ႈ ဢိုပ်းၶဝ်ႈဢိုပ်းၼမ်ႉၼႆလႄႈ တေၶၢႆပၼ်ဝ တပ်ႉၸုမ်း 171 ၼၼ်ႉ ႁႂ်ႈၶဝ်ႈမႃးထႅင်ႈ တႃႇ 2 လၵ်း ႁႂ်ႈဝၶိုၼ်းၵုမ်းၵမ် တီႈႁိမ်းလွႆၵေႃႇဝၼ်း ဝလႆႈပၼ်ငိုၼ်း (ငိုၼ်းမၢၼ်ႈ=300000000(သၢမ်ႁဵင်သႅၼ်)&#8221; ၼႆၼၼ်ႉ ပဵၼ်ၶၢဝ်ႇပွမ်ၶၢဝ်ႇၽၢင်း တင်ႈၸႂ်ၶႂ်ႈယႃႉၵဝ်း ၸိုဝ်ႈသဵင်မုၵ်ႉၸုမ်း ၶွင်ႇသီႇဢဝ်ၶိုၼ်းၸိုင်ႈတႆး RCSS ၵူၺ်းၼႆ ၶႂ်ႈယွၼ်းပွင်ႇလႅင်းထိုင် ပေႃႈမႄႈၵူၼ်းမိူင်း ၽူႈလဵၼ်ႈ/ၸႂ်ႉ Facebook ႁဝ်းၶဝ်ၵူႈၵေႃႉၵူႈၸဝ်ႈယူႇဢေႃႈ။
ၶႅပ်းႁၢင်ႈဢၼ် Facebook ၸိုဝ်ႈ “တႅတ်ႈ တေႃး” ဢဝ်ပိုၼ်ၽႄႈၼိူဝ် Social Media ၼႆႉ ပဵၼ်ၶႅပ်းႁၢင်ႈ ၽူႈယႂ်ႇၵူၼ်းလူင် ၼႂ်းၶွင်ႇသီႇဢဝ်ၶိုၼ်းၸိုင်ႈတႆး RCSS လႄႈ ၽူႈယႂ်ႇၵူၼ်းလူင် UWSP/UWSA ႁူပ်ႉထူပ်းဢုပ်ႇဢူဝ်းၵၼ် ၵဵဝ်ႇလူၺ်ႈလွင်ႈ မိုတ်ႈၵိုဝ်းၸမ်ၸႂ်ၵၼ် လႄႈ ပဵၼ်ၶႅပ်းႁၢင်ႈၵဝ်ႇ ပူၼ်ႉမႃးလၢႆပီႊၼၼ်ႉယူႇယဝ်ႉ။
ၶွင်ႇသီႇဢဝ်ၶိုၼ်းၸိုင်ႈတႆး/တပ်ႉသိုၵ်းၸိုင်ႈတႆး (RCSS/SSA) တိုၼ်းၸုၵ်းမၼ်ႈၼိူဝ် ထွတ်ႈမျၢတ်ႈသီႇယိူင်ႈ 1. ၸိူဝ်ႉၸၢတ်ႈ၊ 2. ဝၢၼ်ႈမိူင်း၊ 3. ၽႃႇသႃႇ၊ 4. သႃႇသၼႃႇ လႄႈ လၵ်းၼမ်း (6) ၶေႃႈ 1. လွင်ႈၽွမ်ႉႁူမ်ႈၸိူဝ်ႉၸၢတ်ႈ၊ 2. သုၼ်ႇလႆႈတႅပ်းတတ်းႁင်းၶေႃ၊ 3. တီႇမူဝ်ႇၶရေႇသီႇ၊ 4. ပူၵ်းပွင်ၽဝၵူၼ်းမိူင်း၊ 5. သၢၼ်ၶတ်းယႃႈမဝ်းၵမ်၊ 6. လွင်ႈၵတ်းယဵၼ် ယူႇယဝ်ႉ။
ၵွပ်ႈပိူဝ်ႈၼႆလႄႈ ယွၼ်ႉၶၢဝ်ႇပွမ်ၶၢဝ်ႇၽၢင်း လွင်ႈဢမ်ႇၸိုဝ်ႈဢမ်ႇၸႂ်ႈသေ ၼင်ႇႁိုဝ်ပေႃးတေဢမ်ႇႁၼ်ၽိတ်းၼိူဝ် မုၵ်ႉၸုမ်းၶွင်ႇသီႇဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး (RCSS/SSA) ၼၼ်ႉ ၶႂ်ႈယွၼ်းပွင်ႇလႅင်းထိုင် ပေႃႈမႄႈပီႈၼွင်ႉ ၵူၼ်းမိူင်း လႄႈ ၽူႈလဵၼ်ႈ/ၸႂ်ႉ Social Media ႁဝ်းၶဝ်ၵူႈၵေႃႉ ႁႂ်ႈမေႃထတ်းထွင် ၸႅၵ်ႇၽႄတူၺ်းလီလီဝႃႈ ၶၢဝ်ႇဢၼ်လႂ်ပဵၼ်ဢၼ်တႄႉ ဢၼ်ပွမ်သေ ႁပ်ႉထွမ်ႇလူဢၢၼ်ႇၶၢဝ်ႇၵႂႃႇ ၼႆယဝ်ႉ။
&#8220;လၢႆးႁဵတ်းသၢင်ႈယွင်ႈၵေႃႉၼိုင်ႈ သႄႉၼႄးၵေႃႉၼိုင်ႈ၊ ယွင်ႈၸုမ်းၼိုင်ႈ သႄႉၼႄးၸုမ်းၼိုင်ႈၼၼ်ႉ မၼ်းဢမ်ႇပဵၼ်ၵၢၼ်ၵမ်ႉၸွႆႈ လွင်ႈတႃႇမႄးလီၶိုၼ်း ၼႂ်းၸိူဝ်ႉၸၢတ်ႈ လႄႈ လွင်ႈၽွမ်ႉႁူမ်ႈၸိူဝ်ႉၸၢတ်ႈ သေဢမ်ႇၵႃး မၼ်းပဵၼ်ၵၢၼ်ယႃႉလူႉၵူၺ်းၼႆ ႁႂ်ႈထတ်းသၢင်ႁူႉပွင်ႇၸႂ်ႁင်းၽႂ်မၼ်းသေၵမ်း။
ၼႂ်းၵၢၼ်လွင်ႈႁဵတ်းသၢင်ႈ တႃႇမႄးလီၶိုၼ်းၼႂ်းၸိူဝ်ႉၸၢတ်ႈ လႄႈ လွင်ႈၽွမ်ႉႁူမ်ႈ ၸိူဝ်ႉၸၢတ်ႈၼၼ်ႉ ဢမ်ႇပႃးမႂ်းသေတႃႉၵေႃႈ ၼႂ်းၵၢၼ်ယႃႉၵဝ်းႁႂ်ႈလူႉလႅဝ် ၼၼ်ႉတႄႉ ယႃႇႁႂ်ႈပႃးမႂ်းသေၵမ်းၼႆ ယွၼ်းၽၢၵ်ႇၵႂၢမ်းဝႆႉၼင်ႇၼႆ&#8221;။
တႆးလွတ်ႈလႅဝ်း
မိူဝ်ႈဝၼ်းထီႉ 5 August 2021 (လိူၼ်ပႅတ်ႇလွင်ႈ 13 ၶမ်ႈ ပီႊတႆး 2115 ၼီႈ) ပၢင်ၵုမ် ၸုမ်းဢွၼ်ႁူဝ်ၼႃႈၵၢၼ်ငမ်းယဵၼ် (PPST) (18/2021) ဢၼ်ၸတ်းႁဵတ်းၶၢဝ်းတၢင်း 2 ဝၼ်း 4-5 August 2021 လူၺ်ႈလၢႆးတၢင်း Online Video Conference ၼၼ်ႉ ပဵၼ်ဢၼ်ယဝ်ႉတူဝ်ႈလီငၢမ်းသေ ႁူမ်ႈၵၼ်လႆႈၶေႃႈတႅပ်းတတ်းပၢင်ၵုမ် (3) ၶေႃႈ ၼႆယဝ်ႉ။
ပၢင်ၵုမ်ၸုမ်းဢွၼ်ႁူဝ်ၼႃႈၵၢၼ်ငမ်းယဵၼ် (PPST) (18/2021) ၼႆႉ ၸဝ်ႈသိုၵ်းလူင် ၶုၼ်ႇဢူၵ်ႉၵႃႇ ဢၼ်ပဵၼ်မုၵ်ႉၸုမ်းပူတ်းပွႆႇၸိူဝ်ႉၸၢတ်ႈပဢူဝ်း (PNLO) တၢင်တူဝ် ႁူဝ်ၼႃႈၸုမ်းဢွၼ်ႁူဝ်ၼႃႈၵၢၼ်ငမ်းယဵၼ် PPST သေ မွၵ်ႇလၢတ်ႈၶေႃႈၵႂၢမ်း ပိုတ်ႇပၢင်ၵုမ် လႄႈ ပိၵ်ႉပၢင်ၵုမ်ၵႂႃႇ ဝႃႈၼႆ။
ၼႂ်းပၢင်ၵုမ် (PPST) (18/2021) ၼႆႉ လႆႈဢုပ်ႇဢူဝ်းၵၼ်ၵႂႃႇ ၵၢၼ်မိူင်း၊ ၵၢၼ်တူင်ႇဝူင်းၵူၼ်း လႄႈ လွင်ႈယၢပ်ႇၽိုတ်ႇၵူႈလွင်ႈလွင်ႈ ဢၼ်ပဵၼ်ယူႇၼႂ်းမိူင်းႁူမ်ႈတုမ် ယၢမ်းၽွင်းတေႃႈလဵဝ်ၼႆႉ ဝႃႈၼႆ။
ဝၢႆးသေပၢင်ၵုမ် (PPST) (18/2021) ယဝ်ႉတူဝ်ႈလီငၢမ်းၵႂႃႇၼၼ်ႉ ယူႇတီႈ PPST လႆႈဢွၵ်ႇလိၵ်ႈပိုၼ်ၽၢဝ်ႇ ၶေႃႈတႅပ်းတတ်းပၢင်ၵုမ်ႇၵႂႃႇယူႇ ဝႃႈၼႆ။
ၶေႃႈတႅပ်းတတ်းပၢင်ၵုမ် (PPST) (18/2021) ၼၼ်ႉမီးဝႆႉဝႃႈ
လွင်ႈဢၼ်ၶွင်ႇသီႇသိုၵ်းမၢၼ်ႈ ပိုၼ်ၽၢဝ်ႇႁုပ်ႈသိမ်းပႅတ်ႈ ၽွၼ်းလႆႈပၢင်လိူၵ်ႈတင်ႈ ပီႊ 2020 ၽၢႆႇလဵဝ်ၼႆႉ ႁဵတ်းႁႂ်ႈလွင်ႈလႅၵ်ႈလၢႆႈပဵၼ် မိူင်းႁူမ်ႈတုမ် တီႇမူဝ်ႇၶရေႇသီႇ ဢၼ်ႁဝ်းၶႃႈမုင်ႈမွင်းၼၼ်ႉ ၵိုတ်းယင်ႉႁူၼ်လင်ၵႂႃႇသေဢမ်ႇၵႃး ပဵၼ်လၢႆးႁဵတ်းသၢင်ႈ ၵိတ်ႇၶႂၢင်သဵၼ်ႈတၢင်း တႃႇတေၵႄႈလိၵ်ႈလႆႈ လွင်ႈယၢပ်ႇၽိုတ်ႇတၢင်းၵၢၼ်မိူင်း ဢၼ်ဢဝ်လၢႆးၵၢၼ်မိူင်းသေ ၵႄႈလိတ်ႈၼၼ်ႉယူႇ ၼႆယဝ်ႉ။
ၼင်ႇႁိုဝ်ပေႃးတေၵႄႈလိၵ်ႈလႆႈ လွင်ႈယၢပ်ႇၽိုတ်ႇတၢင်းၵၢၼ်မိူင်း ဢၼ်ပဵၼ်ယူႇ ၼႂ်းမိူင်းႁူမ်ႈတုမ် ယၢမ်းၽွင်းတေႃႈလဵဝ်ၼႆႉၼႆသေ တႃႇတေၽေႃႇၼမ်ႉၼႄတူဝ် ၶေႃႈတူၵ်းလူင်း (5) ၶေႃႈ တီႈပၢင်ၵုမ် ASEAN ၵဵဝ်ႇၵပ်းမိူင်းႁူမ်ႈတုမ် ဢၼ်ၸတ်းႁဵတ်း မိူဝ်ႈဝၼ်းထီႉ 24 April 2021 ၼၼ်ႉ ASEAN မၵ်းမၼ်ႈႁႂ်ႈၵႅမ်ၽွင်းလူင် ၽၢႆႇၼွၵ်ႈမိူင်း မိူင်းပရူႇၼၢႆး Erywan Pehin Yusof ဢဝ်ပုၼ်ႈၽွၼ်းပဵၼ် ၽွင်းတၢင်ၶိုၵ်ႉတွၼ်း ၼၼ်ႉၵေႃႈ ယူႇတီႈ PPST ႁၼ်လီၸွမ်းယူႇ၊ လွင်ႈဢၼ်ၵူႈမိူင်းမိူင်း ၶဝ်ႈၵႄႈလိတ်ႈပၼ် ၼင်ႇႁိုဝ်မိူင်းႁူမ်ႈတုမ်ပေႃးတေပဵၼ်မိူၼ်ပၵ်းၵဝ်ႇပိူင်ၵဝ်ႇလႄႈ ပေႃးတေငၢမ်ႇမႅၼ်ႈၵၼ်ၼၼ်ႉၵေႃႈ တေၶတ်းၸႂ်ႁဵတ်းသၢင်ႈၵႂႃႇ ဝႃႈၼႆ။
ၶိူင်ႈၵမ်ႉၵႅမ် တႃႇၵႅတ်ႇၶႄ ႁႄႉၵင်ႈ ၵုမ်းထိင်း ၸိူဝ်ႉမႅင်းတၢင်းပဵၼ် COVID-19 လႄႈ ယႃႈယႃႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 ၼႆႉ တႃႇပေႃႈမႄႈၵူၼ်းမိူင်းၸၢဝ်းၶိူဝ်းတင်းသဵင်ႈ ပေႃးတေလႆႈလွင်ႈၵမ်ႉၸွႆႈထႅမ်တီႈ ၵူႈမိူင်းမိူင်းလႄႈ ၼင်ႇႁိုဝ်ပေႃးတေႁွတ်ႈၽႅဝ်ထိုင်တီႈၼႂ်းမိုဝ်း ပေႃႈမႄႈၵူၼ်းမိူင်း ၶၼ်ၶၼ်ၽႂ်းၽႂ်းၼၼ်ႉ လွင်ႈတႃႇတေတေႃႉတၢင်ႇၶၢမ်ႈလႅၼ်လိၼ်လႆႈလႄႈသင် ယူႇတီႈ PPST တေၶတ်းၸႂ် ႁဵတ်းသၢင်ႈၵႂႃႇၵူႈလၢႆးတၢင်း ဝႃႈၼႆ။
ၸုမ်းယိပ်းၵွင်ႈၵၢင်ႇၸၢဝ်းၶိူဝ်း ၸိူဝ်းလူင်းလၢႆးမိုဝ်း လိၵ်ႈႁူမ်ႈမၢႆၵိုတ်းတိုၵ်း ၸိုင်ႈမိူင်းပတ်းပိုၼ်ႉ (NCA-S EAO) ၼႆႉ မီး 10 ၸုမ်း ပဵၼ်ၶွင်ႇသီႇဢဝ်ၶိုၼ်းၸိုင်ႈတႆး (RCSS)၊ ႁူမ်ႈတုမ်ၸိူဝ်ႉၸၢတ်ႈယၢင်း (KNU)၊ မုၵ်ႉၸုမ်းပူတ်းပွႆႇၸိူဝ်ႉၸၢတ်ႈပဢူဝ်း (PNLO)၊ တပ်ႉသိုၵ်းယၢင်း ပွင်ၽွၼ်းပၢင်တီႇမူဝ်ႇၶရေႇသီႇ (DKBA)၊ တႅဝ်းႁူမ်ႈၸိူဝ်ႉၸၢတ်ႈၶျၢင်း (CNF)၊ ပႃႇတီႇပူတ်းပွႆႇမိူင်းရၶႅင်ႇ (ALP)၊ ၶွင်ႇသီႇငမ်းယဵၼ်ယၢင်း (KNU/KNLA-PC)၊ တႅဝ်းႁူမ်ႈ တီႇမူဝ်ႇၶရႅတ်ႉတိၵ်ႉ လုၵ်ႈႁဵၼ်းမိူင်းမၢၼ်ႈပတ်းပိုၼ်ႉ (ABSDF)၊ ပႃႇတီႇမိူင်းမွၼ်းမႂ်ႇ (NMSP) လႄႈ ႁူမ်ႈတုမ်တီႇမူဝ်ႇၶရႅတ်ႉတိၵ်ႉလႃးႁူႇ (LDU) ၼႆယဝ်ႉ။
တႆးလွတ်ႈလႅဝ်း
Photo – NCA-S EAO
ၸိူဝ်ႉမႅင်း COVID-19 ၼႆႉ လႆႈၽႄႈလၢမ်းၸွတ်ႇတူဝ်ႈတၢင်းလုမ်ႈၾႃႉဝႆႉယဝ်ႉ ၼင်ႇႁိုဝ်တေၸၢင်ႈ ႁႄႉၵင်ႈၸိူဝ်ႉမႅင်း COVID-19 လႆႈလႄႈ ၸိူဝ်ႉမႅင်းပေႃးတေဢမ်ႇၸၢင်ႈ ၽႄႈလၢမ်းၸပ်းၵၼ် ၵႂႃႇလႆႈထႅင်ႈၼၼ်ႉ ၵူႈၸိုင်ႈမိူင်းၼႂ်းလုမ်ႈၾႃႉၵေႃႈ လႆႈသမ်းယႃႁႄႉၵင်ႈပၼ်ၵၼ် ၼင်ႇႁိုဝ် ၵူၼ်းၼႂ်းလုမ်ႈၾႃႉ ပေႃးတေလႆႈႁပ်ႉယႃႈယႃႁႄႉၵင်ႈ ၼမ်တိူဝ်းလိူဝ်မႃးၵူႈဝၼ်းဝၼ်း ၼႆယူႇ။
 ၵူၺ်းၵႃႈ ယႃႈယႃႁႄႉၵင်ႈမဵဝ်းလဵဝ်ၵူၺ်းၼၼ်ႉ တေဢမ်ႇၸၢင်ႈႁႄႉၵင်ႈ တၢင်းပဵၼ်ၵႃႇလလူင်ၼႆႉလႆႈ ၼႆယဝ်ႉ။
လွင်ႈဢၼ်ၽူႈၶူၼ်ႉၶႂႃႉ ၸဝ်ႈပၢႆးသၢႆႈၶဝ် မႆႈၸႂ်လိူဝ်ပိူၼ်ႈၼၼ်ႉၵေႃႈ ပဵၼ်လွင်ႈၽႄႈလၢမ်းၸိူဝ်ႉမႅင်း COVID-19 ၸိူဝ်ႉၽၼ်း Delta ၼႆႉယဝ်ႉ  ယွၼ်ႉပိူဝ်ႈမၼ်းႁဵတ်းႁႂ်ႈ ၸိူဝ်ႉမႅင်းတၢင်းပဵၼ်ၽႄႈလၢမ်းလႆႈဝႆးလႄႈ ႁဵတ်းႁႂ်ႈႁူဝ်ၼပ်ႉၵူၼ်းၸပ်းၸိူဝ်ႉမႅင်းသုင်ၶိုၼ်ႈမႃးဝႆးၼႃႇ သမ်ႉဝႃႈတေလႆႈသမ်းယႃႁႄႉၵင်ႈယူႇၵေႃႈယဝ်ႉ သင်ၸိူဝ်ႉဝႃႈၸိူဝ်ႉမႅင်းၼႆႉၽႄႈလၢမ်းၵႂၢင်ႈၶႂင်မႃးၸိုင် ၸၢင်ႈႁဵတ်းႁႂ်ႈၸိူဝ်ႉၽၼ်း လႅၵ်ႈလၢႆႈလႆႈမႃးလႄႈ  ၶိုၼ်းတိုၵ်းတေႃး ယႃႁႄႉၵင်ႈၸိူဝ်ႉမႅင်းၶိုၼ်းလႆႈ ၼႆယဝ်ႉ။
ပႅၵ်ႉသမ်ႉဝႃႈ လႆႈသမ်းယႃႁႄႉၵင်ႈမႃးယဝ်ႉသေတႃႉ လွၵ်းလၢႆးႁႄႉၵင်ႈတၢင်းပဵၼ် COVID-19 မိူၼ်ၼင်ႇ သႂ်ႇၽႃႈပူၵ်ႉသူပ်း၊ ၵႆႉလၢင်ႉမိုဝ်းပၼ်လႄႈ ယူႇႁႂ်ႈႁၢင်ႇၵႆၵၼ်တႄႇၵႂႃႇၸိူဝ်းၼႆႉ ထုၵ်ႇလီဢဝ်ၸႂ်ႉတိုဝ်းယူႇ ယွၼ်ႉပိူဝ်ႈတေပိုင်ႈဢိင် ယႃယႃႈႁႄႉၵင်ႈမဵဝ်းလဵဝ်ၵူၺ်းၼၼ်ႉ ဢမ်ႇလႆႈယဝ်ႉ။
မိူဝ်ႈၼႂ်းလိူၼ်ထူၼ်ႈႁႃႈ (May 2021) ပူၼ်ႉမႃး တီႈၼႂ်းမိူင်းဢမေႇရိၵၢၼ်ႇၼၼ်ႉ ဝၢႆးသေ ၵူၼ်းတိတ်းၸပ်းၸိူဝ်ႉမႅင်း COVID-19 လူတ်းယွမ်းလူင်းယဝ်ႉ ၽၢႆႇတၢင်းလူင်ပွင်ၸိုင်ႈ မိူင်းဢမေႇရိၵၢၼ်ႇ လႆႈပၼ်ၶႂၢင်ႉ ဢမ်ႇသႂ်ႇၽႃႈပူၵ်ႉသူပ်းၵေႃႈလႆႈ တွၼ်ႈတႃႇၵူၼ်းဢၼ်လႆႈသမ်း ယႃႈယႃႁႄႉၵင်ႈယဝ်ႉၼၼ်ႉၼႆသေ၊ ၼင်ႇႁိုဝ်ၵူၼ်းမိူင်း ပေႃးတေလႆႈႁပ်ႉယႃႈယႃႁႄႉၵင်ႈ ၵူႈၵေႃႉၼၼ်ႉၵေႃႈ လႆႈသိုပ်ႇၶတ်းၸႂ်သမ်းပၼ် ယႃႈယႃႁႄႉၵင်ႈထႅင်ႈ ၼႆယူႇယဝ်ႉ။
 ပွၵ်ႈၼႆႉမိူၼ်ဝႃႈ ၵူၼ်းၼႂ်းမိူင်းတေၽၢၼ်ႇလွတ်ႈပူၼ်ႉၸိူဝ်ႉမႅင်း COVID-19 ၼႆႉလႆႈယဝ်ႉ ဝၢႆးသေႁဵတ်းႁႂ်ႈ ၵူၼ်းတိတ်းၸပ်းၸိူဝ်ႉမႅင်း COVID-19 ၼႂ်းမိူင်းလႆႈလူႉတၢႆဢမ်ႇယွမ်း 600,000 ၵေႃႉၼၼ်ႉ ၼႆယူႇ။
ဝၢႆးသေ လိူၼ်ထူၼ်ႈႁႃႈ (May 2021) ပူၼ်ႉမႃးၼၼ်ႉ မိူင်းဢမေႇရိၵၢၼ်ႇ လႆႈၵူတ်ႇထူပ်း ၵူၼ်းၸပ်းတၢင်းပဵၼ် မီးဢမ်ႇထိုင် 1 % သမ်ႉဝႃႈတေမီးၵူၼ်း ဢၼ်လႆႈသမ်းယႃႁႄႉၵင်ႈ 343 လၢၼ်ႉတူတ်ႉသ် ၵူၺ်းၵေႃႈယဝ်ႉ။
  ထိုင်မႃးၼႂ်းလိူၼ် July ၼႆႉသမ်ႉ မိူင်းဢမေႇရီႇၵၢၼ်ႇ လႆႈၵူတ်ႇထူပ်း ၵူၼ်းတိတ်းၸပ်းတၢင်းပဵၼ် COVID-19 ၽႄႈလၢမ်းၼႂ်းမိူင်းထႅင်ႈသေ ႁဵတ်းႁႂ်ႈမီးၵူၼ်းတိတ်းၸပ်းတၢင်းပဵၼ် တိူဝ်းၶိုၼ်ႈမႃး ႁူဝ်ၼပ်ႉၵူၼ်းပဵၼ် ဢၼ်ၵႂႃႇယူတ်းယႃတူဝ် တီႈႁူင်းယႃလႄႈ ၵူၼ်းလူႉသဵင်ႈတၢႆၵေႃႈ လႆႈတိူဝ်းၶိုၼ်ႈမႃးၶိုၼ်းထႅင်ႈ ဝၢႆးၸိူဝ်ႉမႅင်း COVID-19 ၸိူဝ်ႉၽၼ်းတေႇလ်တႃႇ (Delta) လႆႈၽႄႈလၢမ်းၶဝ်ႈမႃးၼႂ်းမိူင်းၼႆႉ ၼႆယူႇ။
 ၸိူဝ်ႉမႅင်း COVID-19 ဢၼ်လႆႈၽႄႈလၢမ်းၶိုၼ်ႈမႃးၶိုၼ်း တူဝ်ႈတၢင်းမိူင်း ပွၵ်ႈၵမ်းၼႆႉ တႃႇႁူဝ်ပၢၵ်ႇပႅတ်ႇသိပ်း 80%  ပဵၼ်ၸိူဝ်ႉၽၼ်း Delta ၼႆယဝ်ႉ။
ယွၼ်ႉၸိူဝ်ႉမႅင်းတၢင်းပဵၼ် ၽႄႈလၢမ်းထႅင်ႈ ပွၵ်ႈၵမ်းၼႆႉသေ ယူႇတီႈ ၸုမ်းၵုမ်းထိင်းႁႄႉၵင်ႈ ၸိူဝ်ႉမႅင်းတၢင်းပဵၼ် မိူင်းဢမေႇရိၵၢၼ်ႇ Centers for Disease Control and Prevention (CDC) ၸင်ႇလႆႈယွၼ်း တၢင်းႁူမ်ႈမိုဝ်းၵူၼ်းမိူင်း ထႅင်ႈပွၵ်ႈၼိုင်ႈ ႁႂ်ႈၶိုၼ်းမႄးသႂ်ႇပၼ်ၽႃႈပူၵ်ႉသူပ်း လႄႈ ႁႂ်ႈတိုဝ်းၵမ်ၸွမ်း လွၵ်းလၢႆးႁႄႉၵင်ႈ ၸိူဝ်ႉမႅင်းတၢင်းပဵၼ် COVID-19 လၢႆလၢႆဢၼ် တေႃႇထိုင်ပေႃးတေသမ်းယႃႁႄႉၵင်ႈပၼ် ၵူၼ်းဢၼ်ၵိုတ်းၸိူဝ်းၼၼ်ႉ ၼႆယဝ်ႉ။
 ဢၼ်လႆႈပိုၼ်ၽၢဝ်ႇမႃး ၸိူင်ႉၼႆၼႆႉ ပဵၼ်လွၵ်းလၢႆးလီလႄႈ ပဵၼ်တူဝ်ယၢင်ႇလီၵူႈမိူင်းမိူင်း တွၼ်ႈတႃႇၵၢၼ်ႁၢင်ႈႁႅၼ်းႁပ်ႉမိုဝ်း ၸွမ်းငဝ်းလၢႆးတၢင်းပဵၼ် COVID-19 ၼႆႉၼႆယူႇ။
ၽၢႆႇတၢင်းၵၢၼ်ၶူၼ်ႉၶႂႃႉၶဝ်ၵေႃႈ လႆႈလၢတ်ႈဝႆႉဝႃႈ ယႃႁႄႉၵင်ႈတၢင်းပဵၼ် မဵဝ်းလဵဝ်ၵူၺ်း တေဢမ်ႇၸၢင်ႈႁႄႉႁၢမ်ႈ ယႃႇႁႂ်ႈၸိူဝ်ႉမႅင်း ၽႄႈလၢမ်းၵႂႃႇလႆႈထႅင်ႈလႄႈ ယႃႇႁႂ်ႈမၼ်းၸၢင်ႈ လႅၵ်ႈလၢႆႈၸိူဝ်ႉၽၼ်းထႅင်ႈ၊  ၵူၺ်းၵႃႈ မၼ်းယိုင်ႈၶႅၼ်းတေႁဵတ်းႁႂ်ႈ ၸိူဝ်ႉမႅင်းလႅၵ်ႈလၢႆႈ ၸိူဝ်ႉၽၼ်းမႂ်ႇသေ တေၸၢင်ႈတိုဝ်ယႃႈယႃယဝ်ႉ တိုၵ်းၶိုၼ်းယႃႁႄႉၵင်ႈလႆႈ မႃးထႅင်ႈၼၼ်ႉၵူၺ်း ၼႆယဝ်ႉ။
Simon Rella ၽၢႆႇၶူၼ်ႉၶႂႃႉ Science လႄႈ Technology မိူင်းဢေႃးသတြီးယႃး Austria တီႈၼိုင်ႈ လၢတ်ႈဝႃႈ မိူဝ်ႈၵူၼ်းၵမ်ႈၼမ် လႆႈသမ်းယႃႁႄႉၵင်ႈယဝ်ႉၼၼ်ႉ ၸိူဝ်ႉမႅင်း COVID-19 တေၸၢင်ႈတိုၵ်းတေႃး ယႃႁႄႉၵင်ႈလႆႈၶိုၼ်း ၸိူဝ်ႉမႅင်း COVID-19 ၼၼ်ႉၵေႃႈ တေၸၢင်ႈလႅၵ်ႈလၢႆႈ ၸိူဝ်ႉၽၼ်းမႂ်ႇမႃးထႅင်ႈ၊ တေႁၢႆႉႁႅင်းလိူဝ်သေ ၸိူဝ်ႉၽၼ်းဢၼ်ၵဝ်ႇထႅင်ႈလႄႈ ၸိူဝ်ႉမႅင်းဢၼ်တိုၵ်းတေႃးၶိုၼ်း ယႃႈယႃႁႄႉၵင်ႈၼႆႉၵေႃႈ  တေႁဵတ်းႁႂ်ႈၽႄႈလၢမ်း ၼႂ်းတူင်ႇဝူင်းၵူၼ်း ၼမ်တိူဝ်းမႃးလိူဝ်ၵဝ်ႇထႅင်ႈၼႆယဝ်ႉ။
ပႅၵ်ႉသမ်ႉဝႃႈ သမ်းယႃႁႄႉၵင်ႈယဝ်ႉသေတႃႉ သင်ႁူမ်ႈၸႂ်ႉပႃးလွၵ်းလၢႆးႁႄႉၵင်ႈတၢင်းပဵၼ် COVID-19  မိူၼ်ၼင်ႇသႂ်ႇၽႃႈပူၵ်ႉသူပ်း၊ ၵႆႉၵႆႉလၢင်ႉမိုဝ်း၊ ယူႇႁၢင်ႇၵႆၵၼ် 2 မီႇတိူဝ်ႇ၊ ယူႇႁၢင်ႇတီႈၵူၼ်းၵိုၼ်းၶွၼ်ႈၼမ် ၸိူဝ်းၼႆႉၵေႃႈ တေမီးတိုဝ်ႉတၢင်းၽဵဝ်ႈပႅတ်ႈၸိူဝ်ႉမႅင်း COVID-19 ဢၼ်ၽႄႈလၢမ်းၼႂ်းမူႇၸုမ်း ၵူၼ်းတင်းၼမ်ၼႆႉလႆႈယူႇ ဝႃႈၼႆ။
 ဢၼ်ၽူႈၶူၼ်ႉၶႂႃႉလၢတ်ႈမႃးၼႆႉၵေႃႈ မၼ်းၵွင်ႉၵၢႆႇၵၼ်တင်း ၽၢႆႇႁႄႉၵင်ႈလႄႈၵုမ်းထိင်း ၸိူဝ်ႉမႅင်းတၢင်းပဵၼ် COVID-19 မိူင်းဢမေႇရိၵၢၼ်ႇ လၢတ်ႈဝႆႉဝႃႈ  ၵူၼ်းဢၼ်သမ်းယႃႁႄႉၵင်ႈယဝ်ႉၸိူဝ်းၼၼ်ႉ  ထုၵ်ႇလီသႂ်ႇ ၽႃႈပူၵ်ႉသူပ်းမိူဝ်ႈယူႇတီႈ ၼႂ်းၵႄႈၵူၼ်းၼမ် လႄႈ ၼႂ်းပိုၼ်ႉတီႈဢၼ်တေၸၢင်ႈမီး ၸိူဝ်ႉမႅင်းၽႄႈလၢမ်း လႆႈငၢႆႈၼၼ်ႉ ၼႆယဝ်ႉ။
လိူဝ်သေၼၼ်ႉ ၽၢႆႇၽူႈၶူၼ်ႉၶႂႃႉ ယင်းထူပ်းႁၼ်ထႅင်ႈဝႃႈ ပေႃးၼပ်ႉၸင်ႈတူၺ်း ၵၢၼ်ဢၼ်လႆႈသမ်းယႃႁႄႉၵင်ႈဝႆႉၼႆႉ တေလူတ်းယွမ်းပၼ် တိုဝ်ႉတၢင်းဢၼ်တေ ၸၢင်ႈႁဵတ်းႁႂ်ႈ မီးလွင်ႈတိုၵ်းတေႃးၶိုၼ်းယႃႁႄႉၵင်ႈ ၸိူဝ်ႉၽၼ်းမႂ်ႇၼႆသေတႃႉ၊  ၸိူင်ႉႁိုဝ်ၵေႃႈလီၵူႈမိူင်းမိူင်း ဢမ်ႇထုၵ်ႇလီတူၺ်းၶၢမ်ႈပူၼ်ႉပႅတ်ႈ လွၵ်းလၢႆးလုမ်းလႃးႁႄႉၵင်ႈတၢင်းပဵၼ် COVID-19 ၼၼ်ႉၵႂႃႇလၢႆလၢႆသေ ဢမ်ႇထုၵ်ႇလီပႂ်ႉႁႂ်ႈ ယႃႈယႃႁႄႉၵင်ႈ ႁဵတ်းၵၢၼ်ပၼ်ၵူၺ်းလႄႈ ယူႇၵႂႃႇပေႃးလိုမ်းတူဝ်လိုမ်းၶိင်းပႅတ်ႈ ဢၼ်လွင်ႈယႂ်ႇၼႆႉ ယၢမ်းလဵဝ် ၸိူဝ်ႉမႅင်း COVID-19 ၸိူဝ်ႉၽၼ်း Delta ၼႆႉၵေႃႈ ယင်းတိုၵ်ႉၽႄႈလၢမ်းႁၢဝ်ႉႁႅင်းဝႆႉယူႇ ဝႃႈၼႆ။
Fyodor Kondrashov ၽူႈၶူၼ်ႉၶႂႃႉၽၢႆႇ Science လႄႈ Technology မိူင်းဢေႃးသတြီးယႃး Austria လႆႈလၢတ်ႈဝႃႈ ယိုင်ႈမီးၵူၼ်းတိတ်းၸပ်းၸိူဝ်ႉမႅင်း COVID-19 ၼမ်ၵႃႈႁိုဝ်ၵေႃႈ  ၸိူဝ်ႉမႅင်း ယိုင်ႈၶႅၼ်းတေမီးတိုဝ်ႉတၢင်း တႃႇတိုၵ်းတေႃးၶိုၼ်းယႃႁႄႉၵင်ႈၼမ်ၵႃႈၼၼ်ႉယဝ်ႉ၊ ယွၼ်ႉၼၼ်လႄႈ သင်ဝႃႈၸိူဝ်ႉမႅင်း COVID-19 ၸိူဝ်ႉၽၼ်း Delta ၽႄႈလၢမ်းၵႂၢင်ႈၶႂၢင် တၢၼ်ႇႁိုဝ်ၵေႃႈ တေႁဵတ်းႁႂ်ႈမီး လွင်ႈလီမႆႈၸႂ်ၼမ်ၵႃႈၼၼ်ႉ ဝႃႈၼႆ။
ပႅၵ်ႉသမ်ႉဝႃႈ ၵူၼ်းၵမ်ႈၼမ်တေလႆႈသမ်း ယႃႁႄႉၵင်ႈယဝ်ႉသေတႃႉ ၸိူဝ်ႉမႅင်းယင်းတိုၵ်ႉၽႄႈလၢမ်းလႄႈ တိူဝ်းၶိုၼ်ႈသုင်မႃးယူႇ ၵူႈမိုဝ်ႉၵူႈဝၼ်း ယွၼ်ႉၼၼ်လႄႈ ႁဝ်းဢမ်ႇထုၵ်ႇလီဝႆႉမဝ်မၢင်၊ သမ်ႉဝႃႈႁဝ်း ဢမ်ႇလႆႈတိတ်းၸပ်းၸိူဝ်ႉမႅင်းၵေႃႈယဝ်ႉ ၼင်ႇႁိုဝ် ပေႃးတေဢမ်ႇတိတ်းၸပ်းတူဝ်ႁဝ်းလႆႈလႄႈ ပေႃးတေဢမ်ႇၸၢင်ႈၽႄႈလၢမ်းၸူး ၵူၼ်းတၢင်ႇၵေႃႉၼၼ်ႉ ထုၵ်ႇလီလုမ်းလႃးပၢႆးယူႇလီ ႁဵတ်းသၢင်ႈၸွမ်းၼင်ႇ လၢႆးလုမ်းလႃးႁႄႉၵင်ႈတၢင်းပဵၼ် COVID-19 ၼၼ်ႉၵူႈၵေႃႉ ၼႆယူႇယဝ်ႉ။
ဢၢင်ႈဢိင်မႃးတီႈ  &#8211; thelcn.com, CNN
တႆးလွတ်ႈလႅဝ်း
ယွၼ်ႉပၢင်တိုၵ်းၼႂ်းၵႄႈၵၢင် တပ်ႉသိုၵ်းမၢၼ်ႈ လႄႈ တပ်ႉလုၵ်ႉၽိုၼ်ႉ ၼႂ်းမိူင်းယၢင်းလႅင် တေၸၢင်ႈယႂ်ႇၶိုၼ်ႈယူႇတိၵ်းတိၵ်းလႄႈ ၸုမ်းၵႅတ်ႇၶႄၵူၼ်းမိူင်းယၢင်းလႅင် (KNDF) လၢတ်ႈႁႂ်ႈ ၵူၼ်းမိူင်းဢၼ်ယူႇၵိၼ်ၼႂ်းပိုၼ်ႉတီႈၼၼ်ႉ ႁႂ်ႈႁၢင်ႈႁႅၼ်းၶဝ်ႈၼမ်ႉတၢင်းၵိၼ် လႄႈ ယႃႈယႃ ႁင်းၽႂ်မၼ်း ၸွမ်းၼင်ႇပွင်ပဵၼ်လႆႈ ယွၼ်ႉဢမ်ႇလိူၵ်ႈၶိင်ႇၶၢဝ်းသေ တေၸၢင်ႈလႆႈပၢႆႈၽေးပၢင်တိုၵ်းဝႃႈၼႆ။
ၽူႈၶၢၼ်ပၢၵ်ႇ ၸုမ်းၵႅတ်ႇၶႄၵူၼ်းမိူင်းယၢင်းလႅင် (KNDF) လၢတ်ႈဝႃႈ “ႁဝ်းၶႃႈ ၶႂ်ႈၽၢၵ်ႇၾၢင်ႉထိုင်ၵူၼ်းမိူင်းဝႃႈ ပၢင်တိုၵ်းၼႆႉ တေၸၢင်ႈပဵၼ်လႆႈၵူႈၶၢဝ်းလႄႈ ၶႂ်ႈႁႂ်ႈၵူၼ်းမိူင်း ႁပ်ႉထွမ်ႇၶၢဝ်ႇငၢဝ်း ဢၼ်ၵဵဝ်ႇၶွင်ႈမၼ်းသေ လွင်ႈယႂ်ႇၵေႃႈ ႁၢင်ႈႁႅၼ်းဝႆႉပႃး ၶဝ်ႈၼမ်ႉတၢင်းၵိၼ် ယႃႈယႃ ႁူမ်ႈပႃး ၽႃႈယၢင် ယွၼ်ႉပဵၼ်ၶၢဝ်းၾူၼ် တႃႇတေလႆႈၸႂ်ႉ ၽွင်းပၢႆႈယူႇၼႂ်းထိူၼ်ႇ ယွၼ်ႉပၢင်တိုၵ်း တေၶဵင်ႈၶႅင်ၶိုၼ်ႈထႅင်ႈ ႁၢႆႉႁႅင်းထႅင်ႈယူႇဝႃႈၼႆ။
ၸုမ်းၵႅတ်ႇၶႄၵူၼ်းမိူင်းယၢင်းလႅင် (KNDF) ၼႆႉ ပဵၼ်ၸုမ်းတပ်ႉၵႅတ်ႇၶႄၵူၼ်းမိူင်း (PDF) ဢၼ်မီးၵူႈၸႄႈဝဵင်း ၼၼ်ႉ ႁူမ်ႈၵၼ်တင်းသဵင်ႈသေ ၶွတ်ႇၽွတ်ႈဝႆႉယဝ်ႉ ယၢမ်းလဵဝ် KNDF ၼႆႉ ၶိုၼ်းလႆႈမီးလွင်ႈႁူမ်ႈပွင်းတင်း တပ်ႉသိုၵ်းယၢင်းလႅင် (KA) သေ တိုၵ်းတေႃးတပ်ႉသိုၵ်းမၢၼ်ႈ ဝႆႉယူႇဝႃႈၼႆ။
ၵူၼ်းဝၢၼ်ႈၵူၼ်းမိူင်း ဢၼ်ယူႇၼႂ်း ၸႄႈဝဵင်းၽရူႇသူဝ်ႇ ၸႄႈဝဵင်းပေႃႇလၶႄး လႄႈ ၸႄႈဝဵင်းလွႆၵေႃႇ ၼႂ်းမိူင်းယၢင်းလႅင်ၵေႃႈ ၼႂ်းၶၢဝ်းတၢင်းဝူင်ႈၼိုင်ႈၵူၺ်း ယွၼ်ႉၸုမ်းၵႅတ်ႇၶႄၵူၼ်းမိူင်းယၢင်းလႅင် KNDF ႁူမ်ႈပွင်း တပ်ႉသိုၵ်းယၢင်းလႅင် KA ပဵၼ်ပၢင်တိုၵ်း ၵၼ်တင်းတပ်ႉသိုၵ်းမၢၼ်ႈ လႄႈ ၵူၼ်းမိူင်းပိုၼ်ႉတီႈ ၼပ်ႉႁူဝ်ႁဵင် လႆႈပၢႆႈၽေးပၢင်တိုၵ်းတင်းၼမ်သေ ငဝ်းလၢႆးပၢင်တိုၵ်း တေႃႇထိုင်ယၢမ်းလဵဝ်ၵေႃႈ ယင်းတိုၵ်ႉၶဵင်ႈၶႅင်ဝႆႉ ယူႇဝႃႈၼႆ။
ပူၼ်ႉမႃး ဝၼ်းထီႉ 15 June 2021 ၼႆႉ ၶွင်ႇသီႇသိုၵ်းမၢၼ်ႈ လႆႈမီးလွင်ႈဢုပ်ႇဢူဝ်းၸွမ်း တပ့်ၵႅတ်ႇၶႄၵူၼ်းမိူင်း PDF ဢၼ်မီးၼႂ်းမိူင်းယၢင်းလႅင်သေ တူၵ်းလူင်းၵိုတ်းယိုဝ်းၵၼ်။
 ၽၢႆႇၶွင်ႇသီႇသိုၵ်းမၢၼ်ႈၵေႃႈ ဢဝ်သူပ်းၵႂၢမ်းသေ ပၼ်ၵႂၢမ်းမၼ်ႈဝႃႈ တေဢမ်ႇၶဝ်ႈၼႂ်းထိူၼ်ႇသေ ႁႃတိုၵ်းတေႃး ၸုမ်း PDF ဝႃႈၼႆ။
ၵူၺ်းၼႃႇ ၼႂ်းလိူၼ်ထူၼ်ႈႁူၵ်း (June 2021) ၼႆႉ တပ်ႉၵႅတ်ႇၶႄၵူၼ်းမိူင်း လႄႈ တပ်ႉသိုၵ်းမၢၼ်ႈ ပဵၼ်ပၢင်တိုၵ်း ၵၼ်ႁၢဝ်ႈႁႅင်းယူႇ ၼႂ်းၸႄႈဝဵင်းလွႆၵေႃႇ လႄႈ တီႇမေႃးသူဝ်ႇၼၼ်ႉ ၶွင်ႇသီႇသိုၵ်းမၢၼ်ႈ လႆႈသူင်ႇတပ်ႉၵွင် ဢၼ်ယူႇတႂ်ႈ တပ်ႉမ 66 ဢၼ်ဢဵၼ်ႁႅင်းသိုၵ်း ၼိုင်ႈႁဵင်ပၢႆ ၶဝ်ႈၼႂ်းၸႄႈမိူင်းယၢင်းလႅင်ယဝ်ႉ ဝၢႆးၼၼ်ႉ ၶိုၼ်းၸႅၵ်ႇၽႄပဵၼ်လၢႆလၢႆသၢႆသိုၵ်းသေ တူင်ႉၼိုင်ႈၵႂႃႇမႃးယူႇဝႆႉ ၼႂ်းၸႄႈဝဵင်းလွႆၵေႃႇ လွႆလိၼ်လေး ပေႃႇလၶႄး လႄႈ  ၽရူႇသူဝ်ႇ ယူႇဝႃႈၼႆ။
တပ်ႉသိုၵ်းမၢၼ်ႈၼႆႉ ဢမ်ႇၵွမ်ႉၵႃး ဢဝ်တီႈယူႇဝႆႉၼႂ်းဝဵင်းၵူၺ်း ၼႂ်းထိူၼ်ႈၵေႃႈ ၶဝ်ႈၵႂႃႇတူင်ႉၼိုင်ပႃးသေ မိူဝ်ႈဝၼ်းထီႉ 16 July 2021 ၼႆႉ ၶဝ်ႈၵႂႃႇထိုင် ၼႂ်းပိုၼ်ႉတီႈ တပ်ႉၸုမ်း 1 တပ်ႉသိုၵ်းယၢင်းလႅင် (KA) သေ ပၢင်တိုၵ်းလႆႈပဵၼ်ထႅင်ႈႁၢဝ်ႈႁႅင်း၊ ၵူၼ်းမိူင်းၼႂ်းပိုၼ်ႉတီႈ လႆႈပၢႆႈၽေးပၢင်တိုၵ်း ထႅင်ႈတင်းၼမ် ယူႇဝႃႈၼႆ။
ယူႇတီႈၸုမ်းၵူၼ်းၼုမ်ႇယၢင်းလႅင် ဢၼ်ၸွႆႈထႅမ်ၵူၼ်းပၢႆးၼႂ်းမိူင်းယၢင်းလႅင်ၵေႃႉၼိုင်ႈၵေႃႈလၢတ်ႈဝႃႈ ယၢမ်းလဵဝ် ၵူၼ်းပၢႆႈၽေးပၢင်တိုၵ်း ဢၼ်ယူႇဝႆႉၼႂ်းထိူၼ်ႇၼႆႉ တိူဝ်းၼမ်ၶိုၼ်ႈမႃးယူႇသေတႃႉလွင်ႈလႆႈႁပ်ႉငိုၼ်းၸွႆႈထႅမ်ၵေႃႈ ဢမ်ႇပေႃးမီးယဝ်ႉ ငိုၼ်းၵွင်ၵၢင် ၼႂ်းၸုမ်းၵူၼ်းၼုမ်ႇယၢင်းလႅင်ၵေႃႈ ဢမ်ႇမီးသေဢိတ်းယဝ်ႉ ဝႃႈၼႆ။
ယွၼ်ႉငဝ်းလၢႆးၸိူဝ်းၼႆႉသေ ပၢင်တိုၵ်းသမ်ႉတေၸၢင်ႈႁၢႆႉႁႅင်းၶိုၼ်ႈထႅင်ႈလႄႈ ယူႇတီႈၸုမ်း KNDF သေ ၸင်ႇဢွၵ်ႇမႃးပိုၼ်ၽၢဝ်ႇၽၢၵ်ႇထိုင် ၵူၼ်းမိူင်းၼႂ်းပိုၼ်ႉတီႈ ႁႂ်ႈလႆႈႁၢင်ႈႁႅၼ်း ၸွႆႈတူဝ်ၸဝ်ႈၵဝ်ႇၶိုၼ်း ၼင်ႇပွင်ပဵၼ်လႆႈၽွင်ႈ ဝႃႈၼႆ။
တႆးလွတ်ႈလႅဝ်း
မိူဝ်ႈဝၼ်းထီႉ 5 August 2021 (လိူၼ်ပႅတ်ႇလွင်ႈ 13 ၶမ်ႈ ပီႊတႆး 2115 ၼီႈ) ၼႆႉ  ၸွမ်ၸိုင်ႈဢမေႇရိၵၢၼ်ႇ Joe Biden ပၼ်ၶႂၢင်ႉ ၵူၼ်းမိူင်းႁွင်ႇၵွင်ႇၼပ်ႉႁူဝ်ႁဵင် ၸိူဝ်းလူဝ်ႇပွၵ်ႇမိူဝ်းၶိုၼ်းႁွင်ႇၵွင်ႇ ဢၼ်ယူႇတႂ်ႈၶႄႇ ဢုပ်ႉပိူင်ႇလႄႈ ထုၵ်ႇဢဝ်တၢင်းၽိတ်းဝႆႉၼၼ်ႉ ဝႃႈၼႆ။
ၼွၵ်ႈလိူဝ်ၼၼ်ႉၵေႃႈ ဢမေႇရိၵၢၼ်ႇ ယင်းလၢတ်ႈသၢၼ်ၶတ်း လႄႈ ဢမ်ႇႁၼ်လီၸွမ်း လၢႆးႁဵတ်းသၢင်ႈ လူင်ပွင်ၸိုင်ႈၶႄႇ ဢၼ်ၸွမ်းယႃႉၽျႅၵ်ႈပၢင်ၼႄၵၢင်ၸႂ် ၵူၼ်းမိူင်းႁွင်ႇၵွင်ႇ ၸိူဝ်းတုၵ်းယွၼ်း ႁႂ်ႈလႆႈယူႇ လွတ်ႈလႅဝ်း လူၺ်ႈလၢႆးတီႇမူဝ်ႇၶရေႇသီႇ ၶၢဝ်းတၢင်း 14 လိူၼ် ၼၼ်ႉဝႃႈၼႆ။
ပီႊပူၼ်ႉမႃးၼႆႉ ၵူၼ်းၼုမ်ႇၸိူဝ်းတူင်ႉၼိုင် လႄႈ ၵူၼ်းမိူင်းႁွင်ႇၵွင်ႇ ၸိူဝ်းႁဵတ်းၵၢၼ်မိူင်း ၸွမ်းလွင်ႈပၢင်ၼႄၵၢင်ၸႂ် တီႈႁွင်ႇၵွင်ႇ ဢၼ်ထုၵ်ႇလူင်ပွင်ၸိုင်ႈၶႄႇ တီႉၺွပ်းဢဝ်တၢင်းၽိတ်းဝႆႉၼၼ်ႉ မီးယူႇမွၵ်ႈ ၼိုင်ႈပၢၵ်ႇၼႆႉ ဝႃႈၼႆ။
Jen Psaki ၽူႈၶၢၼ်ပၢၵ်ႇ ႁိူၼ်းႁေႃၶၢဝ် လႆႈလၢတ်ႈၵႂႃႇတီႈၼႂ်းပၢင်သပ်းၸႅင်ႈၶၢဝ်ႇ တီႈႁိူၼ်းႁေႃၶၢဝ်ၼၼ်ႉဝႃႈ တၢင်းမုင်ႈမွင်း လႄႈ တၢင်းယိူင်းဢၢၼ်း ဢမေႇရိၵၢၼ်ႇ ႁူမ်ႈပႃး တၢင်းၶတ်းၸႂ် ဢမေႇရိၵၢၼ်ႇ ၼႂ်းၵႄႈၵၢင် ၵူႈမိူင်းမိူင်းၼၼ်ႉ ပဵၼ်တႃႇမူၼ်ႉမႄး လွင်ႈၵူၼ်းမိူင်းႁွင်ႇၵွင်ႇ ထုၵ်ႇၶီႇၼဵၵ်းတဵၵ်းတဵင် ၼၼ်ႉဝႃႈၼႆ။
ၽူႈမီးပုၼ်ႈၽွၼ်းၸၼ်ႉသုင် ၼႂ်းလူင်ပွင်ၸိုင်ႈဢမေႇရိၵၢၼ်ႇ ၵေႃႉၼိုင်ႈၵေႃႈလၢတ်ႈဝႃႈ တူဝ်ၼပ်ႉၵူၼ်းမိူင်းႁွင်ႇၵွင်ႇ ဢၼ်တေလႆႈၶႂၢင်ႉယူႇၼႂ်းမိူင်းဢမေႇရိၵၢၼ်ႇ ၸူဝ်ႈၶၢဝ်းၼၼ်ႉ မီးၵႃႈႁိုဝ် ဢမ်ႇလႆႈႁူႉသေတႃႉၵေႃႈ ၵူၼ်းမိူင်းႁွင်ႇၵွင်ႇ ဢၼ်မီးယူႇ ၼႂ်းမိူင်းဢမေႇရိၵၢၼ်ႇ တႃႇ 330,000 ၵေႃႉ ၼွၵ်ႈလိူဝ်ၵူၼ်းဢၼ်မီးတၢင်းၽိတ်းၼၵ်းၼႃႇၼၼ်ႉတႄႉ တေလႆႈၶႂၢင်ႉၼႆႉယူႇဝႃႈၼႆ။
ၵူၼ်းမိူင်းႁူမ်ႈတုမ် ၸိူဝ်းႁွတ်ႇၽႅဝ်ယူႇ မိူင်းဢမေႇရိၵၢၼ်ႇ ယွၼ်ႉလူၺ်ႈၵၢၼ်မိူင်း ယွၼ်ႉလွင်ႈၶီႇၼဵၵ်းတဵၵ်းတဵင် ယွၼ်ႉလွင်ႈပူၼ်ႉပႅၼ်သုၼ်ႇလႆႈသုၼ်ႇပဵၼ်ၵူၼ်း လႄႈ ယွၼ်ႉလွင်ႈသုၵ်ႉယုင်ႈတင်းသဵင်ႈ ဢၼ်ပဵၼ်မႃး ဝၢႆးလင်တပ်ႉသိုၵ်းမၢၼ်ႈ ယိုတ်းဢၢမ်းၼၢတ်ႈ ၼႂ်းဝၼ်းထီႉ 1 February 2021 ယဝ်ႉၼၼ်ႉၵေႃႈ မိူဝ်ႈလိူၼ်ထူၼ်ႈႁႃႈ (May 2021) ပူၼ်ႉမႃးၼၼ်ႉ ဢမေႇရိၵၢၼ်ႇ  လႆႈပၼ်ၶႂၢင်ႉ ၵူၼ်းမိူင်းႁူမ်ႈတုမ် ယူႇဝႆႉ ၼႂ်းမိူင်းဢမေႇရိၵၢၼ်ႇ ၸူဝ်ႈၶၢဝ်း မိူၼ်ၵၼ်ဝႃႈၼႆ။
တႆးလွတ်ႈလႅဝ်း
ၸဝ်ႈၼႃႈတီႈပလိၵ်ႈ ဢိၼ်းတီးယႃး တီႉၺွပ်းလႆႈ ယႃႈယႃ Remdesivir ဢၼ်ပွမ် တႃႇႁူဝ်ၼပ်ႉ 441 တဝ်ႈ တီႈလႅၼ်လိၼ် မိူင်းႁူမ်ႈတုမ်− ဢိၼ်းတီးယႃးတီႈၼိုင်ႈ လၢတ်ႈဝႃႈ ယႃႈယႃၸိူဝ်းၼႆႉ ပဵၼ်တႃႇဢဝ်မႃးၶၢႆၼႂ်းမိူင်းႁူမ်ႈတုမ် ဝႃႈၼႆ။
မိူဝ်ႈဝၼ်းထီႉ 3 August 2021 (လိူၼ်ပႅတ်ႇလွင်ႈ 11 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ East Mojo ဢၼ်ပဵၼ်သိုဝ်ႇၶၢဝ်ႇမိူင်းဢိၼ်းတီးယႃးၼၼ်ႉ ဢွၵ်ႇၶၢဝ်ႇဝႆႉဝႃႈ ၸဝ်ႈၼႃႈတီႈပလိၵ်ႈ ပိုၼ်ႉတီႈပီႇႁႃႇ ၸႄႈမိူင်းမၼိပူႇရ ဢၼ်မီးလႅၼ်လိၼ်တိတ်းၸပ်းၵၼ်တင်းမိူင်းႁူမ်ႈတုမ်ၼၼ်ႉ တီႉၺွပ်းလႆႈယႃႈယႃ Remdesivir ဢၼ်ပွမ် တီႈၽူႈၸၢႆးၵူၼ်းၵႃႉၶၢႆယႃႈယႃၵေႃႉၼိုင်ႈ ၼႆယဝ်ႉ။
Remdesivir ၼႆႉပဵၼ်ယႃႈယႃ တႃႇမေႃယႃၸႂ်ႉတိုဝ်း ၽွင်းယူတ်းယႃ ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 ၼႂ်းငဝ်းလၢႆးၶိုၵ်ႉၶၵ်ႉ လႄႈ ပဵၼ်ယႃႈယႃ ဢၼ်မီးၽွၼ်းလီၼမ်မဵဝ်းၼိုင်ႈ ၼႆယဝ်ႉ။
ယူႇတီႈပလိၵ်ႈဢိၼ်းတီးယႃး ၵူတ်ႇထတ်းတီႉၺွပ်းလႆႈ ၽူႈၸၢႆးၵႃႉၶၢႆယႃႈယႃ လႃႇလူဝ်ႇသျႃႇ Lalo Sha ဢႃႇယု (55) ပီႊ ၽွင်းတေႃႉတၢင်ႇယႃႈယႃ ဢၢင်ႈၶၢမ်ႈလႅၼ်လိၼ် တႃႇမႃးၶၢႆၼႂ်းမိူင်းႁူမ်ႈတုမ် ဝႃႈၼႆ။
မိူဝ်ႈၽွင်းၸဝ်ႈၼႃႈတီႈၶဝ် ၵူတ်ႇထတ်းတူၺ်းၼၼ်ႉ လႆႈႁၼ်ယႃႈယႃ Remdesivir ဢၼ်လႃႇလူဝ်ႇသျႃႇ တေႃႉတၢင်ႇမႃးၼၼ်ႉ မီးတူဝ်လိၵ်ႈယႃႈယႃ Remdesivir ယူႇသေတႃႉ ပေႃးမႃးတႅၵ်ႈၼိူင်းၵၼ်တူၺ်း ယႃႈယႃဢၼ်တႄႉပေႃးၼႆၸိုင် ထူပ်းႁၼ်ဝႃႈ တူဝ်လိၵ်ႈလႄႈ တဝ်ႈယႃႈယႃ တဝ်ႈလဵၵ်ႉသေတဝ်ႈယႃႈယႃ Remdesivir ဢၼ်ၽၢႆႇပၢႆးယူႇလီ မိူင်းဢိၼ်းတီးယႃး ၸႂ်ႉတိုဝ်းဝႆႉၼႆလႄႈ မီးလွင်ႈထၢင်ႇထိူမ်ဝႃႈ ပဵၼ်ယႃႈယႃဢၼ်ပွမ် ၼႆယဝ်ႉ။
ယႃႈယႃပွမ် (သၢႆႉ) လႄႈ ယႃႈယႃတႄႉ (ၶႂႃ)
ယွၼ်ႉၼၼ်လႄႈ ၸဝ်ႈၼႃႈတီႈပလိၵ်ႈၶဝ် တီႉၺွပ်းဝႆႉလႃႇလူဝ်ႇသျႃႇသေ သိုပ်ႇၵူတ်ႇထတ်း ၸႅတ်ႈထၢမ် လွင်ႈတၢင်းပိူင်ပဵၼ်ဝႆႉယူႇၼႆ သိုဝ်ႇၶၢဝ်ႇဢိၼ်းတီးယႃး ဢွၵ်ႇဝႆႉၼင်ႇၼႆ။
ထႅင်ႈၽၢႆႇၼိုင်ႈၵေႃႈ ယႃႈယႃ Remdesivir ဢၼ်ထၢင်ႇထိူမ်ဝႃႈ ပဵၼ်ဢၼ်ပွမ်ၼႆႉ ၵႃႈၶၼ်ယႃႈယႃၵေႃႈ ၶၢႆပဵင်းၵၼ်တင်းယႃႈယႃဢၼ်တႄႉလႄႈ ပေႃးတေႃႉတၢင်ႇမႃးၶၢႆ ၼႂ်းမိူင်းႁူမ်ႈတုမ်ပေႃးၼႆၸိုင် ၵႃႈၶၼ်ယႃႈယႃ ၶၢႆလႆႈထိုင် သွင်ပုၼ်ႈၶွင်ၵႃႈၶၼ်ဢၼ်မၵ်းမၼ်ႈ ဝႆႉၼၼ်ႉ ၼႆယဝ်ႉ။
ၽွင်းၸိူဝ်ႉမႅင်းတၢင်းပဵၼ် COVID-19 ၽႄႈလၢမ်းပွၵ်ႈၵမ်း (3) ၼႂ်းမိူင်းႁူမ်ႈတုမ်ယူႇၼႆႉ ၵၢၼ်ၸႂ်ႉတိုဝ်းယႃႈယႃ Remdesivir ၵေႃႈ တိူဝ်းၼမ်ၶိုၼ်ႈမႃးလိူဝ်ၵဝ်ႇယူႇယဝ်ႉ။
ဝၢႆးသေၸဝ်ႈၼႃႈတီႈပလိၵ်ႈဢိၼ်းတီးယႃး တီႉၺွပ်းလႆႈယႃႈယႃပွမ်ယဝ်ႉၼၼ်ႉ တီႈ ၸႄႈဝဵင်းမူဝ်ႇရေး (မိူင်းဢိၼ်းတီးယႃး) လႅၼ်လိၼ်မိူင်းႁူမ်ႈတုမ်−ဢိၼ်းတီးယႃး လွၵ်းၵၢတ်ႇၵႃႉၶၢႆယႃႈယႃယဵၼ်ဝႆႉယူႇသေ ဢမ်ႇပေႃးမီးၽႂ်ႁတ်းသိုဝ်ႉၶၢႆယႃႈယႃၵၼ်ၵႃႈႁိုဝ်ယဝ်ႉ ဝႃႈၼႆ။
ၸွမ်းၼင်ႇ သိုဝ်ႇၶၢဝ်ႇ Eleven ဢွၵ်ႇၶၢဝ်ႇဝႆႉၼၼ်ႉ ၵႃႈၶၼ်ယႃႈယႃ Remdesivir ၼိုင်ႈဢႅပ်ႇ ဢၼ်မီးတဝ်ႈယႃႈယႃ 7 တဝ်ႈၼၼ်ႉ တူၵ်းမႅၼ်ႈသၢင်ႉငိုၼ်းမၢၼ်ႈ ၼမ်ထိုင် 700,000 ပျႃးၼႆယဝ်ႉ။
ယႃႈယႃ Remdesivir ၼႆႉ ပဵၼ်ယႃႈယႃတႃႇၸႂ်ႉတိုဝ်း ၼႂ်းၵၢၼ်ယူတ်းယႃ ၵူၼ်းတိတ်းၸပ်းၸိူဝ်ႉမႅင်းတၢင်းပဵၼ် COVID-19 ၼႆလႄႈ ၽႂ်လႂ်သေဢမ်ႇဝႃႈ ပေႃးဢမ်ႇလႆႈၶႂၢင်ႉၸိုင် ဢမ်ႇတေႃႉတၢင်ႇၵႃႉၶၢႆလႆႈ ငၢႆႈငၢႆႈၼင်ႇၵဝ်ႇ ဝႃႈၼႆ။
တႆးလွတ်ႈလႅဝ်း
ၽူႈၸၢႆးၵေႃႉၼိုင်ႈ ဢၼ်ပဵၼ်လုၵ်ႈလဵင်ႉ ၶိုင်ဢၢင်ႈၵၼ်ႉၸၼ်လူလၢႆ ၵေႃႉပဵၼ်မႄႈလဵင်ႉမၼ်းၸၢႆး သေဢမ်ႇၵႃး သမ်ႉပၢႆဢဝ်ၽႃႉၽၼ်းသႂ်ႇမႄႈလဵင်ႉ တီႈၼႂ်းသူၼ် ႁိမ်းဝၢၼ်ႈၼမ်ႉၽုတ်း ဢိူင်ႇၼွင်မွၼ် ၸႄႈဝဵင်းလႃႈသဵဝ်ႈ ၸိုင်ႈတႆးပွတ်းႁွင်ႇ ၼႆယဝ်ႉ။
မိူဝ်ႈဝၼ်းထီႉ 1 August 2021 (လိူၼ်ပႅတ်ႇလွင်ႈ 9 ၶမ်ႈ ပီႊတႆး 2115 ၼီႈ) ယၢမ်းၵၢင်ၼႂ် 07:00 မူင်းၼၼ်ႉ ၽူႈၸၢႆး ၸိုဝ်ႈႁွင်ႉ လၢဝ်ႇသိူဝ်း ဢႃႇယု 29 ပီႊ  ၶိုင်ဢၢင်ႈၵၼ်ႉၸၼ်လူလၢႆၼၢင်းယိင်းၵေႃႉၼိုင်ႈ ၵေႃႉဢၼ်ပဵၼ်မႄႈလဵင်ႉ ဢႃႇယု 15 ပီႊ တီႈၼႂ်းသူၼ် ႁိမ်းဝၢၼ်ႈၼမ်ႉၽုတ်း ဢိူင်ႇၼွင်မွၼ် ၸႄႈဝဵင်းလႃႈသဵဝ်ႈလႄႈ ၼၢင်းယိင်းၵေႃႉၼၼ်ႉၵေႃႈ လႆႈႁွင်ႉသႅၼ်ႇပၢဝ်ႇ ယွၼ်းတၢင်းၸွႆႈထႅမ် ၵူၼ်းႁိမ်းႁွမ်းသေ လၢဝ်ႇသိူဝ်းသမ်ႉ ၶိုၼ်းဢဝ်ၽႃႉၽၼ်းသႂ်ႇၼၢင်းယိင်းၵေႃႉၼၼ်ႉ လႆႈတၢင်းမၢတ်ႇၸဵပ်းႁၢဝ်ႈႁႅင်း ဝႃႈၼႆ၊ ၼၢင်းယိင်းၵေႃႉၼၼ်ႉ လႆႈတၢင်းမၢတ်ႇၸဵပ်းႁၢဝ်ႈႁႅင်းလႄႈ မၼ်းၼၢင်းႁဵတ်းၵဵင်ႈတၢႆသေ လၢဝ်ႇသိူဝ်းၵေႃႈ ဝူၼ်ႉဝႃႈ မၼ်းၼၢင်းတၢႆယဝ်ႉၼႆသေ ႁေႃလူတ်ႉၶိူင်ႈပၢႆႈၵႂႃႇ ၼႆယဝ်ႉ။
ၼၢင်းယိင်း ၵေႃႉဢၼ်ထုၵ်ႇၺႃးႁဵတ်းႁၢႆႉ
ၵူၼ်းမိူင်းၼႂ်းပိုၼ်ႉတီႈၵေႃႉၼိုင်ႈ လၢတ်ႈၼႄဝႃႈ ၼၢင်းယိင်း ၵေႃႉဢၼ်ထုၵ်ႇ လၢဝ်ႇသိူဝ်း ၶိုင်ႈဢၢင်ႈၵၼ်ႉၸၼ် လႄႈ ဢဝ်ၽႃႉၽၼ်းသႂ်ႇ လႆႈတၢင်းမၢတ်ႇၸဵပ်းႁၢဝ်ႈႁႅင်းၼႆႉ မီးၶဝ်ပီႈၼွင်ႉသွင်ၵေႃႉၵူၺ်း သမ်ႉပၢႆပဵၼ်ၽူႈယိင်း တင်းသွင်ၵေႃႉ မၼ်းၼၢင်းပဵၼ်ၵေႃႉလဵၵ်ႉသေ ၵေႃႉပဵၼ်ပီႈတႄႉ ဢႃႇယုလႆႈ 20 ပၢႆယဝ်ႉၶႃႈ၊ ပေႃႈမႄႈၶဝ်သမ်ႉ လူႉသဵင်ႈၵၢမ်ႇၵႂႃႇယဝ်ႉ ပဵၼ်ၵူၼ်းၸႃႇတီႉ ဝၢၼ်ႈၼမ်ႉၽုတ်း ဢိူင်ႇၼွင်မွၼ် ၸႄႈဝဵင်းလႃႈသဵဝ်ႈဢေႃႈ ဝႃႈၼႆ။
ၽူႈၸၢႆး ၸိုဝ်ႈႁွင်ႉ လၢဝ်ႇသိူဝ်း ၵေႃႉဢၼ်ၶိုင်ဢၢင်ႈၵၼ်ႉၸၼ် ၼၢင်းယိင်း လႄႈ ဢဝ်ၽႃႉၽၼ်း ၼၢင်းယိင်းၼၼ်ႉသမ်ႉ ပဵၼ်ၸၢဝ်းၶိူဝ်းဝ မၼ်းၸၢႆး လုၵ်ႉတၢင်ႇတီႈ မႃးႁဵတ်းလုၵ်ႈလဵင်ႉယူႇလူၺ်ႈ ၼၢင်းယိင်းၵေႃႉဢၼ်ထုၵ်ႇႁဵတ်းႁၢႆႉၼၼ်ႉ လႆႈ 2-3 ပီႊယဝ်ႉၶႃႈ၊ မိူဝ်ႈလၢဝ်ႇသိူဝ်း တႄႇမႃးႁဵတ်းလုၵ်ႈလဵင်ႉၶဝ်ၼၼ်ႉ ၵေႃႉပဵၼ်မႄႈ ၼၢင်းယိင်းၵေႃႉၼၼ်ႉ ပႆႇလူႉသဵင်ႈၵၢမ်ႇၶႃႈ၊ ၵွပ်ႈပိူဝ်ႈမၼ်းၸၢႆး မႃးႁဵတ်းၵၢၼ် လႆႈ 2-3 ပီႊယဝ်ႉလႄႈ ၼၢင်းယိင်းၵေႃႉၼၼ်ႉၵေႃႈ ဢမ်ႇထၢင်ႇဝႃႈ မၼ်းၸၢႆး တေပူၼ်ႉပႅၼ်ႁဵတ်းလွင်ႈၸိူင်ႉၼႆ ဝႃႈၼႆ၊ ၵူၺ်းၵႃႈ ထိုင်မႃး မိူဝ်ႈလဵဝ်သမ်ႉ ၶိုၼ်းၶိုင်ဢၢင်ႈၵၼ်ႉၸၼ်လူလၢႆ ၵေႃႉပဵၼ်မႄႈလဵင်ႉမၼ်းၸၢႆး သေဢမ်ႇၵႃး ဢဝ်ၽႃႉၽၼ်းသႂ်ႇထႅင်ႈ၊ ၼွၵ်ႈလိူဝ်ၼၼ်ႉ သမ်ႉပၢႆဢဝ်ပႃးလူတ်ႉၶိူင်ႈမႄႈလဵင်ႉ ဢၼ်ဝႆႉတီႈသုမ်ႉ (ထဵင်) တီႈသူၼ်ၼၼ်ႉ ပၢႆႈၵႂႃႇ ၼႆယဝ်ႉ။
ၽူႈၸၢႆး ၵေႃႉဢၼ်ၶိုင်ဢၢင်ႈၵၼ်ႉၸၼ်လူလၢႆၼၢင်းယိင်း လႄႈ ဢဝ်ၽႃႉၽၼ်းၼၢင်းယိင်း
ၵူၼ်းမိူင်းၼႂ်းပိုၼ်ႉတီႈ ယင်းသိုပ်ႇလၢတ်ႈၼႄထႅင်ႈဝႃႈ ၼၢင်းယိင်း ၵေႃႉဢၼ်ထုၵ်ႇႁဵတ်းႁၢႆႉၼႆႉ မၼ်းၼၢင်း လႆႈယူတ်းယႃတူဝ်တီႈႁူင်းယႃယဝ်ႉသေ တိုၵ်ႉႁႃလူင်းႁူင်းယႃမႃးၵူၺ်းၶႃႈ၊ ၼွၵ်ႈလိူဝ်သေၼၼ်ႉ ယွၼ်ႉၸိူဝ်ႉမႅင်းတၢင်းပဵၼ် COVID-19 တိတ်းၸပ်းၽႄႈလၢမ်းလႄႈ တီႈႁူင်းယႃၵေႃႈ ပိူၼ်ႈဢမ်ႇပၼ်ယူႇႁိုင် တီႈဝၢၼ်ႈၵေႃႈ ၽူႈမီးပုၼ်ႈၽွၼ်းၶဝ် Lockdown ဝႆႉယူႇ၊ ထႅင်ႈလွင်ႈၼိုင်ႈၵေႃႈ မၼ်းၼၢင်း မီးပီႈၼွင်ႉသွင်ၵေႃႉ သမ်ႉပဵၼ်ၽူႈယိင်းတင်းသွင်ၵေႃႉလႄႈ ၵဵဝ်ႇလူၺ်ႈလွင်ႈ မၼ်းၼၢင်းထုၵ်ႇႁဵတ်းႁၢႆႉၼႆႉ ဢမ်ႇပႆႇလႆႈႁတ်းတိူင်ႇလၢတ်ႈတီႈလႂ် ဝႃႈၼႆ။
ၵမ်ႈၽွင်ႈတႄႉ လၢတ်ႈဝႃႈ ၽူႈၸၢႆး ၸိုဝ်ႈႁွင်ႉ လၢဝ်ႇသိူဝ်းၼႆႉ မၼ်းၸၢႆးဢမ်ႇပႆႇပၢႆႈၵႂႃႇၵႆ တိုၵ်ႉမီးၼႂ်းၸႄႈဝဵင်းလႃႈသဵဝ်ႈၵူၺ်း ၵူၼ်းဢၼ်ႁူႉၸၵ်းၵေႃႈ ဢမ်ႇပႆႇထူပ်းႁၼ်မၼ်းၸၢႆးလႄႈ ၵူဝ်မၼ်းၸၢႆး ၵႂႃႇႁဵတ်းႁၢႆႉတၢင်ႇၵေႃႉထႅင်ႈ ၵူၺ်းယဝ်ႈ ဝႃႈၼႆ။
ၼၢင်းယိင်း ၵေႃႉဢၼ်ထုၵ်ႇႁဵတ်းႁၢႆႉၼၼ်ႉၵေႃႈ လွမ်လွမ်ၵူဝ် လၢဝ်ႇသိူဝ်း မႃးႁဵတ်းႁၢႆႉမၼ်းၼၢင်းထႅင်ႈယူႇ ဝႃႈၼႆ။
ၽူႈၸၢႆး ၵေႃႉဢၼ်ၶိုင်ဢၢင်ႈၵၼ်ႉၸၼ်လူလၢႆၼၢင်းယိင်း လႄႈ ဢဝ်ၽႃႉၽၼ်းၼၢင်းယိင်း
ၵွပ်ႈပိူဝ်ႈၼႆလႄႈ သင်ဝႃႈပေႃႈမႄႈပီႈၼွင်ႉၵူၼ်းမိူင်းႁဝ်းၶႃႈ ထူပ်းႁၼ်တူဝ် ၽူႈၸၢႆး ၸိုဝ်ႈႁွင်ႉလၢဝ်ႇသိူဝ်း ပေႃးၼႆၸိုင် ႁႂ်ႈပွင်ႇလႅင်းပၼ် ၽူႈမီးပုၼ်ႈၽွၼ်း ဢမ်ႇၼၼ် ၽူႈယႂ်ႇၵူၼ်းလူင် ဝၢၼ်ႈၼမ်ႉၽုတ်း ဢိူင်ႇၼွင်မွၼ် ၸႄႈဝဵင်းလႃႈသဵဝ်ႈ မၢႆၾူင်းမၢၼ်ႈ 09 894 927 667  လႄႈ 09 409 299 134 ၼႆႉ ၶၼ်ၶၼ်ၽႂ်းၽႂ်း ၼႆယဝ်ႉ။
တႆးလွတ်ႈလႅဝ်း
ၼႂ်းဢေးသျုး ၸဵင်ႇၸၢၼ်းဝၼ်းဢွၵ်ႇ ႁိုဝ် ASEAN ၼႆႉ လူင်ပွင်ၸိုင်ႈ ၶတ်းၸႂ်ၵုမ်းထိင်းၸိူဝ်ႉမႅင်း မိူင်းၽႂ်မၼ်းယူႇသေတႃႉ ယွၼ်ႉႁူဝ်ၼမ်ႉၵူၼ်းမိူင်း ဢၼ်လႆႈသမ်းယႃႈယႃႁႄႉၵင်ႈယဝ်ႉ ဢေႇႁႅင်းၼႃႇလႄႈ ႁဵတ်းႁႂ်ႈၵူၼ်းပဵၼ်လူၼ်ႉႁူင်းယႃ ဢမ်ႇထၢတ်ႇဢမ်ႇဝၢႆး။
မိူဝ်ႈဝၼ်းထီႉ 5 August 2021 (လိူၼ်ပႅတ်ႇလွင်ႈ 13 ၶမ်ႈ ပီႊတႆး 2115 ၼီႈ) သိုဝ်ႇၶၢဝ်ႇ CNN ဢွၵ်ႇၼႄဝႆႉဝႃႈ ၸိူဝ်ႉမႅင်းတၢင်းပဵၼ်ပွတ်ႇၵႂ်ႈ Coronavirus ဢမ်ႇၼၼ် COVID-19 ဢၼ်ၶိုၼ်းလႅၵ်ႈလၢႆႈၸိူဝ်ႉၽၼ်းပဵၼ် ၸိူဝ်ႉၽၼ်း တေႇလ်တႃႇ (Delta) ၼၼ်ႉ လႆႈၽႄႈလၢမ်းႁၢဝ်ႈႁႅင်း ၼႂ်းၵုၼ်းဢေးသျုး ၸဵင်ႇၸၢၼ်းဝၼ်းဢွၵ်ႇသေ လူင်ပွင်ၸိုင်ႈ မိူင်းၽႂ်မၼ်းၶတ်းၸႂ်ၵုမ်းထိင်းၸိူဝ်ႉမႅင်း လူၺ်ႈၵူႈလွၵ်းလၢႆးယဝ်ႉသေတႃႉ ၵူၺ်းပေႃးမႃးၼပ်ႉတူၺ်း ႁူဝ်ၼပ်ႉၵူၼ်းမိူင်း ဢၼ်လႆႈသမ်း ယႃႈယႃႁႄႉၵင်ႈၸိူဝ်ႉမႅင်းယဝ်ႉတူဝ်ႈၼၼ်ႉသမ်ႉ တိုၵ်ႉဢေႇႁႅင်းၼႃႇလႄႈ ႁဵတ်းႁႂ်ႈပဵၼ်လွင်ႈယၢပ်ႇၽိုတ်ႇ တႃႇၵုမ်းထိင်းၸိူဝ်ႉမႅင်းလႆႈၼၼ်ႉ ၼႆယဝ်ႉ။
ၼွၵ်ႈလိူဝ်သေယႃႈယႃႈႁႄႉၵင်ႈယဝ်ႉ မိူၼ်ၼင်ႇ ၵူႈၼွၼ်းၵူၼ်းပဵၼ်၊ ဢွၵ်ႇသီႇၵျိၼ်ႇ လႄႈ ၶိူင်ႈၵမ်ႉၵႅမ်ၽၢႆႇပၢႆးယူႇလီ ထႅင်ႈလၢႆလၢႆလွင်ႈ ပႃးၸဵမ်ႁူင်းယႃၸိူဝ်းၼႆႉၵေႃႈ ဢမ်ႇၵုမ်ႇထူၼ်ႈလႆႈတွၼ်ႈတႃႇ တူဝ်ၼပ်ႉၵူၼ်းပဵၼ် ဢၼ်ၵိုင်ႉၵၢင်ႉ တိူဝ်းၶိုၼ်ႈသုင်ႁႅင်းၼႆႉလႆႈယဝ်ႉလႄႈ လူင်ပွင်ၸိုင်ႈၶတ်းၸႂ်ပိၵ်ႉဢိုတ်းမိူင်း ၸႄႈဝဵင်း၊ ၸႄႈတွၼ်ႈ ထိုင်တီႈႁူင်းႁဵၼ်းၵေႃႈ ဢမ်ႇၸၢင်ႈလႆႈပိုတ်ႇသွၼ်လႆႈမိူၼ်ၵဝ်ႇ ၼႆယဝ်ႉ။
ၸွမ်းၼင်ႇ ၽၢႆႇၵဵပ်းၶေႃႈမုၼ်း Our World in Data ၶဝ်တႅမ်ႈတၢင်ႇဝႆႉၼၼ်ႉ လွင်ႈသမ်းယႃႈယႃႁႄႉၵင်ႈ တီႈၼႂ်းဢႃႇသီႇယၼ်ႇ တိုၵ်ႉဢေႇႁႅင်းၵေႃႈပိူင်ႈၼိုင်ႈ မိူၼ်ၼင်ႇ တီႈမိူင်းဝႅတ်ႉၼၢမ်း ၵူၼ်းမိူင်းတိုၵ်ႉႁႃလႆႈသမ်းယႃႈယႃ မွၵ်ႈ 1% ၊ တီႈမိူင်းထႆး လႆႈသမ်းယႃႈယႃယဝ်ႉ မွၵ်ႈ 5%၊ မီးၾီႇလိပ်ႇပိၼ်ႇ သမ်းယႃႈယႃယဝ်ႉ မွၵ်ႈ 7.2%၊ တီႈမိူင်း ဢိၼ်ႇတူဝ်ႇၼီးသျုး သမ်းယႃႈယႃယဝ်ႉ မွၵ်ႈ 7.6% လႄႈ တီႈၼႂ်းမိူင်းႁူမ်ႈတုမ်တႄႉ ယွၼ်ႉလႆႈထူပ်း ပၼ်ႁႃလၢႆၽၢႆႇလႄႈ တေလႆႈဝႃႈ တူဝ်ၼပ်ႉၵူၼ်းသမ်းယႃႈယႃႁႄႉၵင်ႈၸိူဝ်ႉမႅင်းယဝ်ႉ ဢေႇႁႅင်းဝႆႉယူႇ ဝႃႈၼႆ။
Photo Credit: AP
ဝႅတ်ႉၼၢမ်း &#8211; မိူဝ်ႈပီႊ 2020 ပူၼ်ႉမႃးၼၼ်ႉ မိူင်းဝႅတ်ႉၼၢမ်း ယူႇၼႂ်းသဵၼ်ႈသၢႆမၢႆ မိူင်းဢၼ်ၵုမ်းထိင်း လွင်ႈၽႄႈလၢမ်းၸိူဝ်ႉမႅင်း COVID-19 လႆႈလီမိူင်းၼိုင်ႈ လႄႈ လၢႆလၢႆၸိုင်ႈမိူင်း ဢွၼ်ၵၼ်ဢၢမ်းၶွႆ ၵၢၼ်ဢုပ်ႉပိူင်ႇႁႄႉၵင်ႈၵုမ်းထိင်းၸိူဝ်ႉမႅင်း ဝႆႉယူႇ၊ ထိုင်မႃးၼႂ်းပီႊ 2021 တႄႇၸဵမ်မိူဝ်ႈလိူၼ်ထူၼ်ႈသီႇ (April) မႃးၼႆႉ ၸိူဝ်ႉမႅင်းၵိုင်ႉၵၢင်ႉၽႄႈလၢမ်း တိူဝ်းၶိုၼ်ႈသုင်ႁႅင်း ထိုင်တီႈလႆႈပိုၼ်ၽၢဝ်ႇ ပိၵ်ႉဢိုတ်းဝဵင်းလူင် လၢႆလၢႆၸႄႈဝဵင်း၊ တေႃႇထိုင်ယၢမ်းလဵဝ် ႁူဝ်ၼပ်ႉၵူၼ်းမိူင်းဝႅတ်ႉၼၢမ်း 96 လၢၼ်ႉၵေႃႉ ဢၼ်လႆႈသမ်ႉယႃႈယႃႁႄႉၵင်ႈၸေႉယဝ်ႉသွင်ၶဵမ် တိုၵ်ႉမီးမွၵ်ႈ 0.6% ၵူၺ်းၼႆယဝ်ႉ။
Photo Credit: AP
ဢိၼ်ႇတူဝ်ႇၼီးသျုး &#8211; ပဵၼ်မိူင်းဢၼ်မီး တူဝ်ၼပ်ႉၵူၼ်းတိတ်းၸပ်းၸိူဝ်ႉမႅင်း COVID-19 ၼမ်သုတ်း ၼႂ်းဢႃႇသီႇယၼ်ႇ ပေႃးမႃးၽတ်ႉၽဵင်ႇၼႆ ၼႂ်းၶၢဝ်းတၢင်း 24 ၸူဝ်ႈမူင်းၼၼ်ႉ မီးၵူၼ်းတိတ်းၸပ်းၸိူဝ်ႉမႅင်း တိူဝ်းၶိုၼ်ႈဢမ်ႇယွမ်း 50,000 ၵေႃႉ၊ ၼႂ်းၼၼ်ႉ တူဝ်ၼပ်ႉၵူၼ်းလူႉသဵင်ႈတၢႆၵေႃႈ ၼမ်လိူဝ်ပိူၼ်ႈသုတ်း ၼႂ်းဢႃႇသီႇယၼ်ႇ တင်းမူတ်းမီးၵႂႃႇ 100,000 ပၢႆ၊ တေႃႇထိုင်ၼႂ်းလိူၼ်ထူၼ်ႈၸဵတ်း (July 2021) ပူၼ်ႉမႃးၼႆႉ မေႃယႃမိူင်းဢိၼ်ႇတူဝ်ႇၼီးသျုး လူႉသဵင်ႈတၢႆၵႂႃႇယဝ်ႉ 545 ၵေႃႉ ၼႆယဝ်ႉ။
ၽူႈလူင်ႉလႅၼ်ႇလၢႆၽၢႆႇ ဢွၼ်ၵၼ်ဢွၵ်ႇမႃးလၢတ်ႈဝႃႈ ဢိၼ်ႇတူဝ်ႇၼီးသျုး လႆႈႁပ်ႉဝူတ်ႇတၢမ်ႇၶိုၼ်း ယွၼ်ႉဢမ်ႇၶႂ်ႈ ပိၵ်ႉဢိုတ်းဝဵင်း၊ ဢမ်ႇၶႂ်ႈပိၵ်ႉမိူင်း ၸဵမ်မိူဝ်ႈတႄႇမၼ်းလႄႈ ၸင်ႇလႆႈႁပ်ႉၽွၼ်းယွၼ်ႈ ထိုင်တီႈတူဝ်ၼမ်ႉ ၵူၼ်းတိတ်းၸပ်းၸိူဝ်ႉမႅင်းသုင်ထိုင် 3 လၢၼ်ႉပၢႆ ၼမ်လိူဝ်ပိူၼ်ႈသုၼ်း ၼႂ်းဢႃႇသီႇယၼ်ႇ ၼႆယဝ်ႉ။
Photo Credit: AP
မလေးသျုး &#8211; ထိုင်တီႈဝႃႈ မိူင်းမလေးသျုး ပိုၼ်ၽၢဝ်ႇၸႂ်ႉတိုဝ်း မၢႆမီႈငဝ်းလၢႆးၶိုၵ်ႉၶၵ်ႉ တႃႇႁႄႉၵင်ႈၵုမ်းထိင်း လွင်ႈၽႄႈလၢမ်းၸိူဝ်ႉမႅင်းသေတႃႉ တူဝ်ၼပ်ႉၵူၼ်းတိတ်းၸပ်းၸိူဝ်ႉမႅင်း တိုၵ်ႉတိူဝ်းၶိုၼ်ႈသုင်ႁႅင်း ၵူႈဝၼ်းဝၼ်းလႄႈ ထိုင်တီႈၵူၼ်းမိူင်း ဢမ်ႇႁၢၼ်ႉၸႂ်တေႃႇ ပိူင်ၵုမ်းထိင်းၸိူဝ်ႉမႅင်း ၶွင်လူင်ပွင်ၸိုင်ႈသေ ဢွၼ်ၵၼ်ဢွၵ်ႇမႃးၼႄၵၢင်ၸႂ် လိုပ်ႈလမ်းၸွမ်ၽွင်းလူင် ႁႂ်ႈဢွၵ်ႇပူၼ်ႉတၼ်းႁဵင်း ၼႆယဝ်ႉ။
မိူင်းမလေးသျုးၵေႃႈ ပဵၼ်မိူင်းၼိုင်ႈ ၼႂ်းဢႃႇသီႇယၼ်ႇ ဢၼ်မီးတူဝ်ၼပ်ႉ ၵူၼ်းတိတ်းၸပ်းၸိူဝ်ႉမႅင်းသုင်ထိုင် 1,000,000 ပၢႆ လႄႈ ပၢင်ၼႄၵၢင်ၸႂ် မိူဝ်ႈၼႂ်းဝူင်ႈပူၼ်ႉမႃးၼႆႉ ၽူႈႁၢပ်ႇၵၢၼ်ၽၢႆႇပၢႆးယူႇလီၶဝ်ၵေႃႈ ဢွၵ်ႇမႃးၼႄၵၢင်ၸႂ်တေႃႇ လူင်ပွင်ၸိုင်ႈပႃး ယွၼ်ႉၵူႇၼွၼ်းတႃႇၵူၼ်းပဵၼ် ဢမ်ႇၵုမ်ႇထူၼ်ႈ ၶိူင်ႈၸွႆႈလူမ်းထူၺ်ႈၸႂ် ဢွၵ်ႇသီႇၵျိၼ်ႇ ၶိူင်ႈၵမ်ႉၵႅမ်ၽၢႆႇပၢႆးယူႇလီၸိူဝ်းၼႆႉၵေႃႈ ဢမ်ႇပဵင်းပေႃးလႆႈ ၼႆယဝ်ႉ။
Photo Credit: AP
ထႆး &#8211; တူဝ်ၼပ်ႉၵူၼ်းတိတ်းၸပ်းၸိူဝ်ႉမႅင်း တီႈၼႂ်းမိူင်းထႆး ယူႇၽၢႆႇတိူဝ်းၶိုၼ်ႈ တႄႇၸဵမ်ၼႂ်းႁူဝ်လိူၼ်ထူၼ်ႈပႅတ်ႇ မႃးၼႆႉ ၵူၼ်းတိတ်းၸပ်းၸိူဝ်ႉမႅင်း တိူဝ်းၶိုၼ်ႈၼိုင်ႈဝၼ်းလႂ် 20,000 ပၢႆသေ ၶိူင်ႈၵမ်ႉၵႅမ်ၽၢႆႇပၢႆးယူႇလီ ဢမ်ႇၵုမ်ႇထူၼ်ႈသေဢမ်ႇၵႃး မေႃယႃၵေႃႈဢမ်ႇၵုမ်ႇထူၼ်ႈလႄႈ ထိုင်တီႈလႆႈယွၼ်းႁႅင်းမေႃယႃ ပိုၼ်ႉတီႈႁၢင်ႇၵႆဝဵင်းလူင် မွၵ်ႈ 400 ၵေႃႉ မႃးၸွႆႈထႅမ်ၼႂ်းပိုၼ်ႉၵူၼ်းၵိုၼ်းၶွၼ်ႈၼမ် ၼႆယဝ်ႉ။
လူင်ပွင်ၸိုင်ႈထႆး ၶတ်းၸႂ်ၵုမ်းထိင်းၸိူဝ်ႉမႅင်း လူၺ်ႈပိၵ်ႉဢိုတ်းဝဵင်းယဝ်ႉတႃႇ 29 ၸႄႈတွၼ်ႈ ၵူၼ်းမိူင်းႁူဝ်ႇပၢၵ်ႇသီႇသိပ်း 40% လႆႈယူႇၼႂ်းပိူင်ၵုမ်းထိင်း လွင်ႈၽႄႈလၢမ်းၸိူဝ်ႉမႅင်းသေတႃႉ၊ ၵူၺ်းတိုၵ်ႉမီးၵူၼ်းမိူင်း ဢွၵ်ႇမႃးၼႄၵၢင်ၸႂ် လိုပ်ႈလမ်းႁႂ်ႈ ၸွမ်ၽွင်းလူင်မိူင်းထႆး ပူၼ်ႉဢွၵ်ႇတၼ်းႁဵင်းမိူၼ်ၵၼ် ၼႆယဝ်ႉ။
 တေႃႇထိုင်ယၢမ်းလဵဝ် ၵူၼ်းမိူင်းထႆး ဢၼ်လႆႈသမ်းယႃႈယႃႁႄႉၵင်ႈၸေႉယဝ်ႉ 2 ၶဵမ်ၼၼ်ႉ မီးမွၵ်ႈႁူဝ်ပၢၵ်ႇ 5% ၵူၺ်းၼႆယဝ်ႉ။
Photo Credit: AP
မိူင်းႁူမ်ႈတုမ် &#8211; ငဝ်းလၢႆးၸိူဝ်ႉမႅင်း COVID-19 ၼႂ်းမိူင်းႁူမ်ႈတုမ် တေလႆႈဝႃႈႁၢႆႉႁႅင်းလိူဝ်သေလၢႆလၢႆမိူင်း ၼႂ်းဢႃႇသီႇယၼ်ႇ ယွၼ်ႉလႆႈတေႃႇသူႈ လၢႆလၢႆၽၢႆႇ ဝၢႆးသေသိုၵ်းမၢၼ်ႈ ယိုတ်းဢၢမ်းၼၢတ်ႈ လူင်ပွင်ၸိုင်ႈယဝ်ႉၼႆႉ ဢွၼ်ၼႃႈၼႆႉ ၵူၼ်းတိတ်းၸပ်းၸိူဝ်ႉမႅင်း ၼႂ်းမိူင်းႁူမ်ႈတုမ် ပေႃးမႃးၽတ်ႉၽဵင်ႇၼႆ တိူဝ်းၶိုင်ႈမွၵ်ႈၼိုင်ႈဝၼ်း 100 ၵေႃႉသေတႃႉ ၵူၺ်းယၢမ်းလဵဝ်တႄႉ ၼိုင်ႈဝၼ်းလႂ်တိူဝ်းၶိုၼ်ႈ ဢမ်ႇယွမ်း 5,000 ၵေႃႉ ၵူၺ်းမေႃယႃလႄႈ ၸုမ်းပရႁိတ ၶဝ်လၢမ်းၶၢတ်ႈဝႆႉဝႃႈ တူဝ်ၼပ်ႉၵူၼ်းပဵၼ် လႄႈ ၵူၼ်းလူႉသဵင်ႈတၢႆ တေၸၢင်ႈၼမ်လိူဝ်ၼႆႉယူႇ ၼႆယဝ်ႉ။
ၼွၵ်ႈလိူဝ်သေ ၶိူင်ႈၵမ်ႉၵႅမ်ၽၢႆႇပၢႆးယူႇလီ ဢမ်ႇၵုမ်ႇထူၼ်ႈယဝ်ႉ ဝၢႆးသေသိုၵ်းမၢၼ်ႈယိုတ်းဢၢမ်းၼၢတ်ႈၼၼ်ႉ မေႃယႃ ဢိၵ်ႇ ၽူႈႁၢပ်ႇထၢမ်းၵၢၼ် ၽၢႆႇပၢႆးယူႇလီ ၼႄၵၢင်ၸႂ်တေႃႇ ၶွင်ႇသီႇသိုၵ်းမၢၼ်ႈ ၶဝ်ပႃးၼႂ်း CDM သေ ႁဵတ်းႁႂ်ႈႁူင်းယႃ ၼႂ်းမိူင်းႁူမ်ႈတုမ် ဢမ်ႇၵုမ်ႇထူၼ်ႈတွၼ်ႈတႃႇၵူၼ်းပဵၼ်လႆႈ၊ ယၢမ်းလဵဝ် တိုၵ်ႉမီးမေႃးယႃထႅင်ႈ ဢမ်ႇယွမ်း 600 ၵေႃႉ ဢၼ်ထုၵ်ႇဢဝ်တၢင်းၽိတ်းဝႆႉ၊ လွင်ႈၼႆႉ ယူႇတီႈၵူႈမိူင်းမိူင်း လႆႈတုၵ်းယွၼ်းထိုင် ၸၢတ်ႈၸိုင်ႈလုမ်ႈၾႃႉ UN ႁႂ်ႈၸွႆႈၵိုတ်းယိုတ်းပၼ် လွင်ႈၶွင်ႇသီႇသိုၵ်းမၢၼ်ႈ လွၵ်ႇငိူတ်ႈတဵၵ်းတဵင်ၶႃႈႁၢပ်ႇၵၢၼ် ၽၢႆႇပၢႆးယူႇလီၶဝ် ၼႂ်းၽွင်းယၢမ်းဢၼ်လူဝ်ႇတေႃႇသူႈတိုၵ်းတေႃးပႅတ်ႈ ၸိူဝ်ႉမႅင်း COVID-19 လူင်ၼႆႉ ၼႆယဝ်ႉ။
တႆးလွတ်ႈလႅဝ်း